	<HTML>
		<Head>
			<meta http-equiv="Content-Type" content="text/html;charset=utf-8" >

			<link rel="stylesheet" href="http://code.jquery.com/mobile/1.4.0/jquery.mobile-1.4.0.min.css" />

			<script src="http://code.jquery.com/jquery-1.9.1.min.js"></script>

			<style>
				.title1 {text-align:center;font-size:40px;color:dimgray;}
				.subtitle1{text-align:center;font-size:25px;color:dimgray;}
				.subtitle2{text-align:center;font-size:15px;color:dimgray;}
				.subtitle3{text-align:center;font-size:15px;color:dimgray;}
				.pageNumber>span{text-align:center;font-size:30px;color:dimgray;}

				.AjayPageDiv {
					display:none;
					margin-bottom:30px;
					font-size:30px;
					color:dimgray;
				}

				.next{
					float:right;
					height:50px;
					width:100px;
				}

				.next>img{
					width:100%;
					height:100%;
				}

				.prev{
					float:left;
					height:50px;
					width:100px;
				}

				.prev>img{
					width:100%;
					height:100%;
				}

				.pageNumber{
					margin-left:40%;
					float:left;
				}


			</style>

			<script type="text/javascript" >
			$( document ).ready(function() {
				$('div.AjayPageDiv').filter(":first").css("display","block");
				
				var pages = $('div.AjayPageDiv');
				var totalPages = pages.length;
				var currentPageNumber = 0;

				$('div.pageNumber>span').text("Page:" + (currentPageNumber+1) + "/" + totalPages );

				$('div.next').click(function(){
					if(currentPageNumber+1 < totalPages)
					{
						$(pages[currentPageNumber]).hide();
						$(pages[currentPageNumber+1]).show();
						currentPageNumber += 1;
						$('div.pageNumber>span').text("Page:" + (currentPageNumber+1) + "/" + totalPages );
					}
				 });

				 $('div.prev').click(function(){
				 	if(currentPageNumber >0)
				 	{
				 		$(pages[currentPageNumber]).hide();
						$(pages[currentPageNumber-1]).show();
						currentPageNumber -= 1;
						$('div.pageNumber>span').text("Page:" + (currentPageNumber+1) + "/" + totalPages );
				 	}
				 });

			});
			</script>

		</Head>
		<Body>
		<div class="header">
		
			<div class="next">
				<img  src="../../next.gif"/>
			</div>

			<div class="prev">
				<img src="../../prev.gif"/>
			</div>
		</div>


			<div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">நான்கே மாதங்களில்... 4 லட்ச ரூபாய்... </div>
<div class="subtitle1">வெற்றிகரமான லாபம் தரும் வெள்ளரி !</div>
<div class="subtitle2">ஜி. பழனிச்சாமி படங்கள்: க. ரமேஷ் </div>
<div class="subtitle3"></div>
<div class="content" style="border-top:1px solid #DDD;">
<p class="content">'வேறு எந்தத் தொழிலிலுமே கிடைக்காத மனஅமைதி, விவசாயத்தில் கிடைக்கிறது' என்பதை உணர்ந்திருப்பதால், வயற்காட்டுப் பக்கம் கால் வைத்திராத பலரும், இன்று விவசாயத்தை நோக்கி ஓடிக் கொண்டுள்ளனர். குறிப்பாக, தொழிலதிபர்கள் பலரும் வழக்கமான தொழிலோடு விவசாயத்தையும் இணைத்து வெற்றிநடை போட்டு வருகிறார்கள். இந்த வரிசையில் இடம்பிடிக்கும் திருப்பூர், சேகாம்பாளையம் கிராமத்தைச் சேர்ந்த சாமிநாதன், பழனிச்சாமி சகோதரர்கள், உள்ளாடைகள் உற்பத்தித் தொழிற்கூடத்தோடு... பசுமைக்குடில் விவசாயத்திலும் பட்டையைக் கிளப்பி வருகிறார்கள்!</p>
<p class="content">கிராமத்தின் தோட்டத்தில் இந்தச் சகோதரர்களைச் சந்தித்தோம். பரந்து விரிந்து கிடக்கும் பசுமைக்குடிலின் உள்ளே, மீன்வலை நெடும் பந்தல்களில்... பச்சைநிற மணிகளைப் போல சரஞ்சரமாகத் தொங்கிக் கொண்டிருந்தன, வெள்ளரிப் பிஞ்சுகள். பந்தலின் வேர்ப்பகுதியில் அங்கும் இங்குமாய் சிரித்துக் கொண்டிருந்தன செண்டுமல்லிப் பூக்கள்.</p>
<p class="content">''இது, எங்க சொந்த ஊர். கிணத்துப் பாசனத்துல ஏழு ஏக்கர் தோட்டமிருக்கு. தென்னை, வெங்காயம், புகையிலை, மக்காச்சோளம்னு கிடைக்கிற தண்ணியை வெச்சு வெள்ளாமை செஞ்சுட்டு வர்றோம். எங்க பகுதியில உள்ள விவசாயிங்கள்ல நிறையபேரு, விவசாயத்தோட சேர்த்து விசைத்தறித் தொழிலையும் செஞ்சுட்டு வர்றாங்க. நாங்களும் எங்க தோட்டத்தில நாப்பது தறிகளைப் போட்டு 'பவர்லூம் ஃபேக்டரி’ நடத்திட்டிருக்கோம். அருள்புரத்துல சொந்தமா பனியன் ஏற்றுமதி நிறுவனமும் இருக்கு. ரெண்டு பிசினஸ்லயும் நல்ல வருமானம் கிடைச்சாலும்... 'குடும்பத்தொழிலான விவசாயத்தை விட்டுடக்கூடாது’ங்கிறது எங்க எண்ணம். அதே சமயத்துல, 'வழக்கமான விவசாயமா இல்லாம புதுமையா செய்யலாம்’னுதான், பசுமைக்குடில் அமைச்சோம்'' என்று சொன்ன சாமிநாதன், தொடர்ந்தார்.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv20c.jpg"></p>
<p style="text-align: center"><span style="color: #993300">25% மானியம்!</span></p>
<p class="content">''எங்களுக்கு இப்படியரு யோசனை வந்ததுக்குக் காரணமே... 'பசுமை விகடன்’தான். முதல் இதழ்ல இருந்து ஒரு இதழ் விடாம படிச்சுட்டுருக்கோம். 2010-ம் வருஷத்துல, கோயம்புத்தூர், கொடீசியாவுல விவசாயக் கண்காட்சி நடக்கறது பத்தி பசுமை விகடன் மூலமா தெரிஞ்சுகிட்டு, அங்க போனோம். அப்பதான் பசுமைக்குடில் பத்தித் தெரிஞ்சுக்கிட்டோம். உடனடியா, 'நிலத்துல போர்வெல் போட்டு, பசுமைக்குடில் அமைக்கலாம்’னு முடிவு பண்ணிட்டோம். தேசிய தோட்டக்கலை வாரிய அலுவலர்கிட்ட பேசி, எனக்கு 4 ஆயிரம் சதுர மீட்டர்ல (கிட்டத்தட்ட ஒரு ஏக்கர்) ஒரு பசுமைக்குடிலும், சகோதரர் பழனிச்சாமிக்கு அதே அளவு ஒரு பசுமைக்குடிலும் அமைச்சோம். இது ரெண்டுக்கும் சேர்த்து வங்கிக் கடன் வாங்கினோம். ஒரு பசுமைக்குடிலுக்கு 35 லட்ச ரூபாய் செலவு செய்தோம். அதுல 25% தொகை மானியம் கிடைச்சுது. பசுமைக்குடில் அமைச்சு, வெள்ளரி விவசாயம்தான் செஞ்சுட்டுருக்கோம். 120 நாள்ல வருமானம் கொடுக்குற பயிர்ங்குறதாலதான் இதைத் தேர்ந்தெடுத்தோம். இதுவரைக்கும் மூணு போகம் மகசூல் எடுத்துட்டோம்'' என்று சாமிநாதன் நிறுத்த, வெள்ளரி சாகுபடி செய்யும் நுட்பங்களைப் பற்றி பேச ஆரம்பித்தார், பழனிச்சாமி. அது அப்படியே பாடமாக இங்கே...</p>
<p style="text-align: center"><span style="color: #993300">ஏக்கருக்கு 7 ஆயிரம் விதைகள்!</span></p>
<p style="text-align: center"><img width="564" height="196" alt="" src="http://cdnw.vikatan.com/pasumai/2014/02/ywvlnj/images/pv20b.jpg"></p>
<p class="content">'பசுமைக்குடில் அமைக்கத் தேர்வு செய்த ஒரு ஏக்கர் நிலத்தில், 25 டிராக்டர் தொழுவுரத்தைக் கொட்டி, நன்றாக உழுது, நிலத்தைச் சமப்படுத்த வேண்டும். பிறகு, 184 அடி நீளம், ஒரு அடி உயரம், 3 அடி அகலத்தில் மேட்டுப்பாத்திகளை அமைத்துக் கொள்ள வேண்டும். ஒரு பாத்திக்கும் அடுத்த பாத்திக்கும் இடையில் மூன்றடி இடைவெளிவிட வேண்டும். ஒரு ஏக்கர் பசுமைக்குடிலில் 80 பாத்திகள் அமைக்கலாம். ஒரு ஏக்கருக்கு</p>
<p class="content">7 ஆயிரம் விதைகள் தேவைப்படும். பாத்திகள் மீது 2 அடிக்கு ஒரு விதை என்ற கணக்கில் 'ஜிக் ஜாக்’ முறையில் நடவு செய்ய வேண்டும் (பசுமைக்குடில் அமைத்துக் கொடுக்கும் நிறுவனத்தினரே, குடில், சொட்டு நீர், நுண் நீர்ப் பாசனக் குழாய் எல்லாம் பொருத்திக் கொடுத்து விடுவார்கள்).</p>
<p style="text-align: center"><span style="color: #993300">35-ம் நாள் அறுவடை!</span></p>
<p class="content"><img align="left" width="350" height="468" alt="" src="http://cdnw.vikatan.com/pasumai/2014/02/ywvlnj/images/pv20a.jpg">பிறகு, ஒரு டன் வண்டல் மண்ணைப் பொடியாக்கி, அதனுடன் 500 கிலோ தொழுவுரம், 5 கிலோ அசோஸ்பைரில்லம் மற்றும் 3 கிலோ சூடோமோனஸ் ஆகியவற்றைக் கலந்து, பாத்திகளின் மீது தூவ வேண்டும். இப்படிச் செய்வதால், விதைகள் ஊக்கமுடனும், முளைப்புத்திறன் குறையாமலும் ஒரே சீராகவும் வளரும். பிறகு, மீன் வலை அல்லது நைலான் கயிறுகளால் பின்னப்பட்ட வலையை ஏழரை அடி உயரம், எண்பது அடி நீளத்துக்கு பாத்திகளில் நெடும்பந்தல் போல அமைத்துக் கொள்ள வேண்டும். பத்து நாட்களுக்கு ஒரு முறை கொடியின் வேர்ப்பகுதியில் செழிம்பாக ஜீவாமிர்தக் கரைசலை ஊற்றி வர வேண்டும்.</p>
<p class="content">நடவு செய்த 15-ம் நாளுக்குமேல் முளைத்து மேல் நோக்கி வரும் கொடிகளை, நெடும்பந்தலில் படர விட வேண்டும். 20-ம் நாள் கொடிகளில் பக்கக்கிளைகளை ஒடித்து கவாத்து செய்ய வேண்டும். 25-ம் நாளில் கொடிகளில் இளம் பிஞ்சுகளின் முனையில் பட்டுக்குஞ்சம் வைத்தது போல பொன்னிறப் பூக்கள் பளபளக்கும். இந்தச் சமயத்தில், தழை, மணி, சாம்பல் சத்துக்கள் கொண்ட பயோ உரக்கலவைகள், நுண்ணூட்டச் சத்து உரங்கள் ஆகியவற்றை பரிந்துரைக் கும் அளவுக்குக் கொடுக்க வேண்டும். இதனால், கொடிகளில் பூக்கள் உதிராமல் அனைத்திலுமே பிஞ்சுகள் பிடிக்கும். தொடர்ந்து, பயோ பாஸ்பரஸ், மற்றும் பொட்டாஷ் திரவ உரங்களையும் பரிந்துரைக்கும் அளவுக்குக் கொடுக்க வேண்டும்.</p>
<p class="content">பசுமைக்குடிலை எப்போதும் மூடிய நிலையில் கவனமாகப் பராமரித்தால் பூச்சிகள் தாக்காது. ஆனால், செடிகளின் வேர்பகுதியில் நூற்புழுக்கள் தாக்க வாய்ப்புள்ளது. பாத்திகளில் பரவலாக செண்டுமல்லிச் செடிகளை நடுவதன் மூலம் இவற்றைத் தடுக்கலாம். வேறு பூச்சிகள் தாக்கினால், தேவையான அளவில் மூலிகைப் பூச்சிவிரட்டியைப் பயன்படுத்தலாம். 35-ம் நாளில் பிஞ்சுகள் முற்றி, அறுவடைக்குத் தயாராகி விடும். பசுமைக்குடிலில் வெள்ளரியின் மொத்த சாகுபடிக் காலம் 120 நாட்கள். விதைத்த 35-ம் நாளில் இருந்து தொடர்ந்து 85 நாட்கள் மகசூல் எடுக்கலாம். ஒரு ஏக்கர் நிலத்தில் இருந்து 50 டன் வரை மகசூல் எடுக்கலாம்.’</p>
<p style="text-align: center"><span style="color: #993300">ஒரு போகத்துக்கு 35 டன்!</span></p>
<p class="content">பழனிச்சாமி சாகுபடிப் பாடம் சொல்லி முடிக்க... வருமானம் பற்றிச் சொன்னார், சாமிநாதன்.</p>
<p class="content">''ஒரு போகத்துல 35 டன்னுக்குக் குறையாம மகசூல் கிடைக்கும். அதிகபட்சமா 50 டன் கிடைக்கும். ஒரு கிலோ வெள்ளரிப்பிஞ்சு</p>
<p class="content">20 ரூபாய்னு விலை போகுது. நாங்க, வெள்ளரிப்பிஞ்சுகளை அட்டைப்பெட்டிகள்ல அடைச்சு, கேரளாவுக்கு அனுப்பிட்டு இருக்கோம். அங்க இருந்து அரபு நாடுகளுக்குப் போகுது. ஏக்கருக்கு ஒரு போகத்துல 35 டன் மகசூல்னே வெச்சுக்கிட்டாலும்... ஏக்கருக்கு 7 லட்ச ரூபாய் வருமானம் கிடைக்கும். செலவு போக கிட்டத்தட்ட நாலு லட்ச ரூபாய்க்கு குறையாம லாபம் கிடைக்கும்'' என்றார்.</p>
<p class="content">நிறைவாகப் பேசிய அந்த விவசாய சகோதர்கள், 'விவசாயக் குடும்பத்தில பிறந்தாலும், வேற தொழிலுக்கு மாறிட்டோம். ஆனா, எங்களைத் திரும்பவும் விவசாயத்துக்கு இழுத்துட்டு வந்தது 'பசுமை விகடன்’தான். அதுக்கு எங்களோட நன்றிகள்'' என்றனர், ஒரேகுரலில்!</p>
<p style="text-align: right"> <span style="color: #800080">தொடர்புக்கு,<br>
கே. சாமிநாதன், செல்போன்: 98422-57548.<br>
கே. பழனிச்சாமி, செல்போன்: 93449-86813.</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">உள்ளத்தில் ஏற்றி வைத்து, அணையாமல் காப்போம்! </div>
<div class="subtitle1"></div>
<div class="content" style="border-top:1px solid #DDD;">
<p class="content">'இயற்கை வேளாண் விஞ்ஞானி' கோ. நம்மாழ்வார், இயற்கையோடு கலந்துவிட்ட செய்தி... வேளாண் சமூகத்தையும், அவர்பால் ஈடுபாடு கொண்ட இளைஞர் சமூகத்தையும் இன்னும் அதிர்ச்சியிலேயே வைத்திருக்கிறது. கடந்த இதழில், வெளியான கட்டுரையைப் படித்துவிட்டு... தொலைபேசி, செல்போன், கடிதம், இ-மெயில் என்று பசுமை விகடனுக்குத் தொடர்ந்து தங்களின் கருத்துக்களைப் பகிர்ந்தபடியே இருக்கின்றனர். அதிலிருந்து சில உங்கள் பார்வைக்கு...</p>
<p style="text-align: center"><span style="color: #800080">இயற்கை எய்திய இயற்கை! </span></p>
<p class="content">தொலைந்துபோன பாரம்பரிய விவசாய முறைகளை, நாம் மீட்ªடுக்கப் போராடிய 'பசுமைப் போராளி’ நம்மாழ்வார். அவரை, பெருவாரியான மக்களிடம் கொண்டுசேர்த்த பெருமை பசுமை விகடனையே சாரும்! கடந்த இதழின் அட்டைப் படத்தில் வெளியான அவருடைய ஓவியத்தைப் பார்த்தபோது, 2008-ம் ஆண்டு செப்டம்பர் 10 தேதியிட்ட இதழில் 'இயற்கை எய்திய இயற்கை’ என்ற தலைப்பில் 'மசானோபு ஃபுகோகா’ மறைந்த செய்தி பற்றி நம்மாழ்வார் எழுதியிருந்ததுதான் எனக்கு நினைவுக்கு வந்தது.</p>
<p style="text-align: center"> </p>
<p class="content">'இயற்கையாகவே வாழ்ந்த இயற்கை’யான நம்மாழ்வார் எழுதி வந்த 'நான் நம்மாழ்வார் பேசுகிறேன்’ தொடரைத் தொடர்ந்து படித்து வருகிறேன். 38 அத்தியாயங்கள் வந்துவிட்டன. '39-ம் அத்தியாயத்தையும் எழுதிக் கொடுத்துவிட்டார்’ என்ற செய்தியைப் படித்தேன். அதற்குள் காலம் அவசரப்பட்டு, அவருடைய இறுதி அத்தியாயத்தை எழுதிவிட்டது. ஆனாலும், ஐயாவைப் பற்றிய மற்ற பல செய்திகளையும், புகைப்படங்களையும், ஹரன் அவர்களின் ஓவியங்களுடன் வெளியிட்டு, தொடரை முழுமையாக்கித் தருமாறு வாசகர்கள் சார்பில் கேட்டுக்கொள்கிறேன்.</p>
<p style="text-align: right"><span style="color: #993300">- எம்.கே. அருண்பாபு, கடலூர். </span></p>
<p style="text-align: center"><span style="color: #993300"><img alt="" width="600" height="381" src="http://cdnw.vikatan.com/pasumai/2014/02/ywvlnj/images/pv08a.jpg"></span></p>
<p style="text-align: center"><span style="color: #800080">உள்ளத்தில் ஏற்றி வைப்போம்... </span></p>
<p class="content">ஆண்டுக்கு ஒரு முறை இயற்கை மற்றும் பாரம்பரிய விவசாயம் பற்றி சிறப்பிதழ் வெளியிட ஏற்பாடு செய்து, அதற்கு 'நம்மாழ்வார் சிறப்பிதழ்’ என்று பெயர் வைத்தால்... காலமெல்லாம் நம்மாழ்வார் ஏற்படுத்தி வந்த இயற்கை விழிப்பு உணர்வைத் தொடர்ந்து மக்களிடம் ஊட்டுவதற்கு நிகரானதாக இருக்கும்!</p>
<p class="content">நம்மாழ்வாரின் பூத உடல்தான் மறைந்துள்ளது. ஆனால், ஆசிரியர் கூறுவதுபோல இயற்கை விவசாயத்தில் ஆர்வம் கொண்டுள்ள ஒவ்வொருவரிடமும் அவர் நீக்கமற நிறைந்திருக்கிறார் என்பது உண்மையே! அந்த இயற்கை விவசாய ஜோதியை, இயற்கை ஆர்வலர்கள் ஒவ்வொருவரது இல்லத்திலும், உள்ளத்திலும் ஏற்றி வைத்து, அணையாமல் காப்போம்!</p>
<p style="text-align: right"><span style="color: #993300">-வி. கார்மேகம், தேவகோட்டை. </span></p>
<p style="text-align: center"><span style="color: #800080">நாட்டை மாற்ற வேண்டும்! </span></p>
<p class="content">நம்மாழ்வாரின் உடல்தான் மறைந்து விட்டதேயன்றி, அவரது வழிகாட்டுரைகள் நம் காதுகளில் கேட்காத நிலை ஏற்பட்டு விடவில்லை. அவர் எழுதியவை நம் கண்களில் தோன்றாமல், கருத்தினை அடையாமல் போய்விடும் நிலை தோன்றிவிடவில்லை. எனவே, ரசாயன உரங்களையும், பூச்சிக்கொல்லிகளையும் முற்றாகத் தவிர்த்து, இயற்கை வேளாண்மையைக் கைக்கொள்ளுதலே மண், நீர், காற்று, மனிதர், கால்நடை என அனைவருக்கும் நலம் தரும். இதை அடித்தளமாகக் கொண்டு, தமிழ்நாட்டை மாற்றிக் காட்ட இளைஞர்கள் முன்வரவேண்டும்!</p>
<p style="text-align: right"><span style="color: #993300">-கி. இளங்கோ, அஸ்தம்பட்டி. </span></p>
<p style="text-align: center"><span style="color: #800080">பசுமைத் தாத்தா சொல்லைத் தட்டாதே! </span></p>
<p class="content">'இயற்கைதான் தேவை' என்று முழங்கியவரை, இயற்கை, தன் தேவைக்கு எடுத்துக் கொண்டது.’ நெகிழ்ச்சி அளிக்கும் கட்டுரை. இளைய சமுதாயமே, 'பசுமைத் தாத்தா' சொல்லைத் தட்டாதே..!</p>
<p style="text-align: right"><span style="color: #993300">-சரவணன்</span></p>
<hr>
<p style="text-align: center"><span style="color: #800080">பென்னிகுக் பொங்கல்! </span></p>
<p class="content"> </p>
<p class="content">''ஒரு நாட்டுல பஞ்சம், பசியைப் போக்கி, வறட்சியை விரட்டுறதுதான் சாமீனா... எங்க குலசாமி 'பென்னிக்குக்’தான். நூறு, நூத்தம்பது வருஷத்துக்கு முன்ன பொழப்பு தலப்புக்கு வழியில்லாம, பொண்டு... பொடுசுங்க எல்லாம் கொத்துக்கொத்தா செத்த சமயத்துல... எங்கயோ, பொறந்து, எங்கயோ வளர்ந்த அந்த மவராசன் மட்டும் முல்லை-பெரியாறு அணையைக் கட்டலைனா, இந்த ஊரு இருந்த இடத்துல புல் பூண்டு கூட மிஞ்சிருக்காது'' என உணர்ச்சிகரமாகப் பேசுகிறார் தேனி மாவட்டம் பாலர்பட்டியிலிருக்கும் 'பென்னிகுக் எழுச்சி பேரவை'யின் தலைவர், ஓ. ஆண்டி.</p>
<p style="text-align: center"><img alt="" width="288" height="224" src="http://cdnw.vikatan.com/pasumai/2014/02/ywvlnj/images/pv08c.jpg"></p>
<p class="content">ஆங்கிலேயர்களின் ஆட்சிக் காலத்தில் முல்லை- பெரியாறு அணை கட்டிய கர்னல். பென்னிகுக் நினைவாக, அவருடைய பிறந்த தினமான ஜனவரி 15 அன்று பொங்கல் வைப்பது, விளையாட்டுப் போட்டிகள் நடத்துவது... இக்கிராமத்தில் ஆண்டாண்டு காலமாகத் தொடர்கிறது. இந்த ஆண்டும் உற்சாகம் குறையாமல் அதைக் கொண்டாடினார்கள்!</p>
<p class="content">பின் குறிப்பு: லோயர்கேம்ப் பகுதியில் சமீபத்தில் திறந்து வைக்கப்பட்டிருக்கும் பென்னிகுக் மணி மண்டபத்தில் பொங்கல் வைக்கவோ, விளக்குகள் போடவோ அனுமதி மறுத்துவிட்டது, தமிழக அரசு.</p>
<p style="text-align: right"><span style="color: #993300">ஆர். குமரேசன்<br>
படங்கள்: வீ. சக்தி அருணகிரி</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">அள்ளிக்கொடுக்கும் பாரம்பரிய ரகங்கள் !</div>
<div class="subtitle1">காசி. வேம்பையன் படங்கள்: கா. முரளி</div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><span style="color: #993300"> பாரம்பரியம் </span></p>
<p class="content">''நானும் ரசாயன உரம், பூச்சிக்கொல்லினு பயன்படுத்திட்டுதான் இருந்தேன். நம்மாழ்வார் அய்யாவோட அறிமுகம் ஆன பிறகுதான், இயற்கை விவசாயத்துக்கு மாறினேன். 'பசுமை விகடன்’ படிச்சுட்டு... அதுல தெரிஞ்சுக்கிட்ட பலவித இயற்கை விவசாயத் தொழில்நுட்பங்களைப் பயன்படுத்தித்தான் விவசாயம் செய்றேன். அருமையான மகசூல் கிடைச்சுட்டு இருக்கு'' என்று சிலாகித்துச் சொல்கிறார், விழுப்புரம் மாவட்டம், திருக்கோவிலூர், அருள்மொழி.</p>
<p style="text-align: center"><span style="color: #993300">வழிகாட்டிய நம்மாழ்வார்!</span></p>
<p class="content">கண்ணுக்கு எட்டிய தூரம் வரை பச்சைக் கம்பளம் போல நெற்பயிர் விரிந்து கிடக்க... வரப்பில் அமர்ந்தபடி அருள்மொழியுடன் பேசினோம்.</p>
<p class="content">''எங்களுது பரம்பரை விவசாயக் குடும்பம். அப்பா வாத்தியார் வேலை பார்த்துக்கிட்டே, விவசாயமும் பார்த்தார். வீட்டுல மூணு பொண்ணுங்க, நான் ஒரே ஒரு பையன். பன்னெண்டாவது வரைக்கும் படிச்சேன். அதுக்குமேல படிப்பு ஏறல. அப்பாகூட சேர்ந்து விவசாயம் பார்க்க வந்துட்டேன். தொடக்கத்துல நல்ல விளைச்சல் இருந்தாலும், ரசாயன உரம் கொடுக்குறப்போ விளைச்சல் குறைஞ்சுக்கிட்டே இருந்துச்சு. அதுக்கேத்த அளவுக்கு உரம், பூச்சிக்கொல்லி இதையெல்லாம் கூட்டுறப்போ, செலவு அதிகரிக்க ஆரம்பிச்சுது.</p>
<p style="text-align: center"><img width="600" height="362" alt="" src="http://cdnw.vikatan.com/pasumai/2014/02/ywvlnj/images/pv36b.jpg"></p>
<p class="content">இந்தச் சூழ்நிலையில, இங்க நடந்த 'கபிலர் விழா’வுல கலந்துக்கிட்டேன். அங்க வந்திருந்த நம்மாழ்வார், 'ரசாயன உரங்களைக் கொட்டி நிலம் கெட்டுப்போச்சு. அதுல விளையுற உணவும் விஷமாத்தான் இருக்கு’னு விரிவா பேசினார். அதைக் கேட்ட பிறகு, இயற்கை பத்தின தேடல்ல இறங்கினேன். தமிழ்நாடு முழுக்க நிறைய இயற்கை விவசாயப் பண்ணைகளுக்குப் போய், அவங்களோட விவசாயத் தொழில்நுட்பங்களைத் தெரிஞ்சுட்டு, நானும் இயற்கை விவசாயத்துல இறங்கினேன். அதோட, 'பசுமை விகடன்’ புத்தகம் சொல்லிக் கொடுத்த ஜீவாமிர்தம், மூலிகைப் பூச்சிவிரட்டி எல்லாத்தையும் பயன்படுத்த ஆரம்பிச்சேன்'' என்று முன்னுரை கொடுத்த அருள்மொழி, தொடர்ந்தார்.</p>
<p style="text-align: center"><span style="color: #993300">போன வருஷம் படிச்சேன்... இந்த வருஷம் விதைச்சேன்!</span></p>
<p class="content">''எனக்கு மொத்தம் 30 ஏக்கர் நிலமிருக்கு. ஆட்கள் பிரச்னையால 15 ஏக்கர் நிலத்தை குத்தகைக்கு விட்டுட்டேன். மீதி 15 ஏக்கர்ல மட்டும்தான் விவசாயம். நாலு கிணறு இருக்கறதால தண்ணி பிரச்னை இல்லை. ஆரம்பத்துல ஆடுதுறை நெல் ரகங்களைத்தான் சாகுபடி பண்ணினேன். 'பசுமை விகடன்’ல படிச்சுத் தெரிஞ்சுகிட்ட பிறகு, அஞ்சு வருஷமா சீரகச்சம்பா, வெள்ளைப்பொன்னி நெல் ரகத்துக்கு மாறிட்டேன். இதுல நல்ல மகசூல் கிடைக்குது. நல்ல விலையும் கிடைக்குது.</p>
<p class="content">போன வருஷம்... 'பொங்கல் சிறப்பிதழ்’ல ஐந்து ரகங்கள் சாகுபடி செய்ற சுப்ரமணியசிவா பத்தி வந்திருந்துச்சு. அவர்கிட்ட இருந்து சேலம் சன்னா, ஆத்தூர் கிச்சடி, மாப்பிள்ளைச்சம்பா விதைகளை வாங்கி, விதைச்சேன். அதோட சீரகச்சம்பா, வெள்ளைப்பொன்னியையும் சேத்ததுல இந்த வருஷம் நானும் 5 நெல் ரகங்களை சாகுபடி செஞ்சுருக்கேன். பன்னிரண்டரை ஏக்கர்ல வெள்ளைப்பொன்னி, 50 சென்ட்ல ஆத்தூர் கிச்சடி, 50 சென்ட்ல சேலம் சன்னா, 90 சென்ட்ல சீரகச்சம்பா, 60 சென்ட்ல மாப்பிள்ளைச்சம்பானு நெல்லு பயிர் நிக்குது. சில ரகங்கள் விளைஞ்சு அறுவடைக்குத் தயாரா இருக்கு. சில ரகங்கள் அறுவடைக்கு வர ஒரு மாத காலமாகும்'' என்ற அருள்மொழி, தான் சாகுபடி செய்யும் முறைகளை விவரித்தார். அதை அப்படியே தொகுத்திருக்கிறோம்.</p>
<p style="text-align: center"><img width="600" height="512" alt="" src="http://cdnw.vikatan.com/pasumai/2014/02/ywvlnj/images/pv36a.jpg"></p>
<p style="text-align: center"><span style="color: #993300">ஒவ்வொரு ரகத்துக்கும் ஒவ்வொரு குணம்!</span></p>
<p class="content">'வெள்ளைப்பொன்னி நெல் ரகத்தின் வயது 145 நாட்கள். ஆத்தூர் கிச்சடி, சேலம் சன்னா மற்றும் சீரகச்சம்பா ஆகியவற்றின் வயது 135 நாட்கள். மாப்பிள்ளைச்சம்பா... 160 நாட்கள். ஆத்தூர் கிச்சடி ரகம் சன்னமாக வும், சுவையாகவும் இருக்கும். இது சாதத்துக்கு ஏற்றது. சேலம் சன்னாவில், நெல் சிகப்பாக இருந்தாலும், அரிசி வெள்ளை நிறத்தில்தான் இருக்கும். சர்க்கரைப்பொங்கல் செய்வதற்கு ஏற்ற ரகமிது. சீரகச்சம்பா வாசனையாகவும், சுவையாகவும் இருக்கும். பிரியாணி போன்ற உணவு வகைகள் சமைப்பதற்கு ஏற்றது. மாப்பிள்ளைச்சம்பா, உடலுக்கு வலிமை கொடுப்பதோடு, சர்க்கரை வியாதியைக் கட்டுக்குள் வைக்கும் குணம் கொண்டது.</p>
<p style="text-align: center"><span style="color: #993300">ஏக்கருக்கு 15 கிலோ விதை!</span></p>
<p class="content">நாற்றங்கால் அமைக்க, ஏக்கருக்கு 10 சென்ட் என்ற கணக்கில் நிலத்தை ஒதுக்க வேண்டும். 10 சென்ட் நிலத்தில் ஒரு மாட்டு வண்டி தொழுவுரத்தைக் கொட்டிக் களைத்து, தண்ணீர் கட்டி, மூன்று சால் உழவு செய்து சமப்படுத்திக் கொள்ள வேண்டும். 20 கிலோ மண்புழு உரத்துடன், தலா 200 கிராம் அசோஸ்பைரில்லம் மற்றும் பாஸ்போ-பாக்டீரியா, 100 கிராம் சூடோமோனஸ் ஆகியவற்றைக் கலந்து, நாற்றங்காலில் தூவ வேண்டும். ஏக்கருக்கு 15 கிலோ விதைநெல் தேவைப்படும். விதையை தண்ணீரில் 36 மணி நேரம் ஊற வைத்து, மூன்றாம் கொம்பு விதையாக... காலை நேரத்தில் நாற்றங்காலில் தண்ணீர் நிறுத்தி பாவ வேண்டும். மாலையில் தண்ணீரை வடித்து, ஐந்து நாட்களுக்கு காய விட்டால் முளைப்பு எடுத்துவிடும். பிறகு, உயிர் தண்ணீர்விட வேண்டும். தொடர்ந்து வாரம் ஒரு முறை தண்ணீர் கட்ட வேண்டும்.</p>
<p class="content">7-ம் நாளில் 25 லிட்டர் அமுதக்கரைசலைத் தண்ணீரில் கலந்துவிட வேண்டும்.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv36c.jpg"></p>
<p class="content">12-ம் நாளில் 5 கிலோ கடலைப்பிண்ணாக்கை தண்ணீரில் ஊற வைத்து, 20 கிலோ தொழுவுரத்தோடு கலந்து தூவ வேண்டும். பூச்சித்தாக்குதல் இருந்தால், 12 லிட்டர் தண்ணீருக்கு, 500 மில்லி மூலிகைப் பூச்சிவிரட்டியைக் கலந்து தெளிக்கலாம் (ஏக்கருக்கு 10 டேங்க் பிடிக்கும்). 18-ம் நாளில் நாற்று தயாராகிவிடும். 22-ம் நாளுக்குள் பறித்து நடவு செய்துவிட வேண்டும்.</p>
<p style="text-align: center"><span style="color: #993300">வளர்ச்சியைக் கூட்டும் உயிர் உரங்கள்!</span></p>
<p class="content">நாற்று தயாராகும்போதே நடவு நிலத்தையும் தயார் செய்ய வேண்டும். தேர்வு செய்த ஒரு ஏக்கர் நிலத்தில், பலதானிய விதைப்பு செய்து, பூ எடுத்ததும் மடக்கி உழவு செய்து, ஆட்டுக்கிடை கட்ட வேண்டும். பிறகு, சேற்று உழவு செய்து நிலத்தை சமப்படுத்திக் கொள்ள வேண்டும். செறிவூட்டப்பட்ட 500 கிலோ மண்புழு உரக்கலவையைத் தூவ வேண்டும் (500 கிலோ மண்புழு உரம், தலா இரண்டு கிலோ அசோஸ்பைரில்லம் மற்றும் பாஸ்போ-பாக்டீரியா, ஒரு கிலோ சூடோமோனஸ் ஆகியவற்றைக் கலந்து</p>
<p class="content">7 நாட்கள் வைத்திருந்தால், செறிவூட்டப்பட்ட மண்புழு உரம் தயார்). தொடர்ந்து, வழக்கமான முறையில் நாற்றுகளை நடவு செய்ய வேண்டும். காய்ச்சலும், பாய்ச்சலுமாக தண்ணீர் கட்டினால் போதும்.</p>
<p class="content">20-ம் நாளில் களை எடுத்து... செறிவூட்டப்பட்ட 20 கிலோ மண்புழு உரக்கலவையைத் தூவ வேண்டும் (20 கிலோ மண்புழு உரம், தலா இரண்டு கிலோ அசோஸ்பைரில்லம் மற்றும் பாஸ்போ-பாக்டீரியா, ஒரு கிலோ சூடோமோனஸ் ஆகியவற்றைக் கலந்து</p>
<p class="content">7 நாட்கள் வைக்க வேண்டும்). 25-ம் நாளில் இருந்து 15 நாட்களுக்கு ஒரு முறை சுழற்சி முறையில் பஞ்சகவ்யா, மீன் அமிலம், பூச்சிவிரட்டி என மாற்றி மாற்றித் தெளிக்க வேண்டும் (டேங்க்கின் அளவு 12 லிட்டர். பஞ்சகவ்யா எனில் ஒரு டேங்க்குக்கு 300 மில்லி. மீன் அமிலம் எனில், ஒரு டேங்க்குக்கு 150 மில்லி. பூச்சிவிரட்டி எனில், ஒரு டேங்க்குக்கு 750 மில்லி. ஏக்கருக்கு</p>
<p class="content">10 டேங்குகள் தேவைப்படும்). அறுவடை வரை தொடர்ந்து இவ்வாறு செய்து வர வேண்டும். இதையும் மீறி பூச்சித்தாக்குதல் இருந்தால், இஞ்சி-பூண்டுக் கரைசல் தெளிக்கலாம். பெரும்பாலும், பாரம்பரிய ரகங்களில் பூச்சிகள் வருவதில்லை.</p>
<p class="content">வெள்ளைப்பொன்னி, 100-ம் நாளுக்கு மேல் கதிர் பிடித்து, 125-ம் நாளுக்கு மேல் கதிர் முற்றத் துவங்கி 145-ம் நாளுக்கு மேல் அறுவடைக்கு வந்துவிடும். ஆத்தூர் கிச்சடி, சேலம் சன்னா மற்றும் சீரகச்சம்பா ஆகிய ரகங்கள், 90-ம் நாளுக்கு மேல் கதிர் பிடித்து 115-ம் நாளுக்கு மேல் முற்றத் துவங்கி, 135-ம் நாளுக்கு மேல் அறுவடைக்கு வந்து விடும். மாப்பிள்ளைச்சம்பா, 110-ம் நாளுக்கு மேல் கதிர் பிடித்து, 140-ம் நாளுக்கு மேல் முற்றத் துவங்கி, 160-ம் நாளுக்கு மேல் அறுடைக்கு வந்துவிடும்.’</p>
<p style="text-align: center"><span style="color: #993300">ஒரு போக வருமானம் ஏழே முக்கால் லட்சம்!</span></p>
<p class="content">சாகுபடிப்பாடம் முடித்த அருள்மொழி, நிறைவாக வருமானம் பற்றிச் சொன்னார்.</p>
<p class="content">''பன்னிரண்டரை ஏக்கர் நிலத்தில் 312 மூட்டை (75 கிலோ) வெள்ளைப்பொன்னி ரக நெல் கிடைக்கும். இதை அவிச்சு அரிசியாக்கினா, 14 ஆயிரம் கிலோ அரிசி கிடைக்கும். கிலோ 45 ரூபாய் வீதம் விற்பனை செஞ்சா, 6 லட்சத்து 30 ஆயிரம் ரூபாய் வருமானம் கிடைக்கும்.</p>
<p class="content">90 சென்ட் நிலத்துல 20 மூட்டை சீரகச்சம்பா நெல் கிடைக்கும். இதை பச்சரிசியா அரைச்சா 900 கிலோ கிடைக்கும். ஒரு கிலோ அரிசி 70 ரூபாய்னு விற்பனை செஞ்சா 63 ஆயிரம் ரூபாய் வருமானம் கிடைக்கும். அரை அரை ஏக்கர்ல தனித்தனியா இருக்குற ஆத்தூர் கிச்சடி, சேலம் சன்னா ரகங்கள்ல தலா 12 மூட்டைகள் கிடைக்கும்னு எதிர்பாக்குறேன். மொத்தம் 24 மூட்டைகள் கிடைக்கும். இதை அவிச்சு அரிசியாக்கினா, 1,080 கிலோ அரிசி கிடைக்கும். இதை கிலோ 50 ரூபாய்னு விற்பனை செஞ்சா, 54 ஆயிரம் ரூபாய் கிடைக்கும். 60 சென்ட் நிலத்தில் இருக்குற மாப்பிள்ளைச்சம்பாவுல 10 மூட்டை நெல் கிடைக்கும்னு எதிர் பாக்குறேன். இதை அவிச்சு அரிசியாக்கினா, 450 கிலோ அரிசி கிடைக்கும். கிலோ 60 ரூபாய்னு விற்பனை செஞ்சா, 27 ஆயிரம் ரூபாய் கிடைக்கும்.</p>
<p class="content">ஆக மொத்தம், 15 ஏக்கர்ல இருந்து 7 லட்சத்து, 74 ஆயிரம் ரூபாய் வருமானம் கிடைக்கும். ஏக்கருக்கு 20 ஆயிரம் ரூபாய் செலவுனு வெச்சுக்கிட்டா, 15 ஏக்கர் நிலத்துக்கும் சேர்த்து 3 லட்சம் ரூபாய் மொத்த செலவு. அதைக் கழிச்சா... 4 லட்சத்து 74 ஆயிரம் ரூபாய் லாபமா கிடைக்கும். ஒரு ஏக்கருக்குனு கணக்கு பாத்தா ஒரு போகத்துக்கு 31 ஆயிரம் ரூபாய் லாபம்.</p>
<p class="content">மதிப்புக்கூட்டி அரிசியா விற்பனை பண்றதாலதான் இந்த லாபம். இதையே நான் நேரடியா நெல்லா வித்தா லாபம் குறையும். அதேபோல ரசாயன உரம், பூச்சிக்கொல்லிகளைப் பயன்படுத்தினா... இன்னும் லாபம் குறையும்'' என்று சொல்லி விடைகொடுத்தார், அருள்மொழி.</p>
<p style="text-align: right"><span style="color: #993300">தொடர்புக்கு,<br>
அருள்மொழி,<br>
செல்போன்: 94873-81043.</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஏட்டுச்சுரைக்காய்க்கு இங்கே வேலை இல்லை...</div>
<div class="subtitle1">காசி. வேம்பையன் படங்கள்: கா. முரளி </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><span style="color: #993300">கல்வி முறை </span></p>
<p class="content">இலக்கில்லாமல் பறக்கும் பட்டாம்பூச்சியாய் சுற்றித் திரிய வேண்டிய குழந்தைகளின் சிறகை ஒடித்து... வகுப்பறைக்குள் அடைத்து வைத்து பாடங்களைச் சுமத்தி மழலை குணத்தை மரணிக்கச் செய்து விடுகிறது, நமது கல்விமுறை. வாத்தியார் சொல்லிக் கொடுப்பதை வாந்தி எடுக்கும் சமகாலக் கல்வி முறைகளுக்கு மத்தியில், குழந்தைகளின் இயல்புக்கு ஏற்ப விளையாட்டாக பாடம் கற்றுக் கொடுக்கும் வாழ்வியல் பள்ளிகளும் ஆங்காங்கு இருக்கத்தான் செய்கின்றன. குழந்தைகள் குஷியோடு கல்வி கற்கும் அப்படிப்பட்ட பள்ளிகளில் ஒன்றுதான் திருவண்ணாமலை அருகில் கணத்தம்பூண்டி கிராமத்தில் அமைந்திருக்கும் 'மருதம் பண்ணைப் பள்ளி’.</p>
<p class="content">வழக்கமான பாடங்களுடன், விவசாயம், கைவினைத்தொழில், விதவிதமான விளையாட்டுகள்... என சொல்லிக்கொடுப்பதன் மூலமாக, 'பாடம் கற்கிறோம்’ என்கிற எண்ணமே இல்லாமல் விளையாட்டுப் போக்கில் படித்துக் கொண்டிருக்கிறார்கள், குழந்தைகள். பசுமையான நெல் வயல்கள், மண்ணால் கட்டப்பட்ட பசுமைக் கட்டடங்கள், மாணவர்கள் செய்த கைவினைப் பொருட்கள், விளையாடி மகிழும் குழந்தைகள்... என சுறுசுறுப்பாக இயங்கிக் கொண்டிருந்த பள்ளியில் ஆஜரானோம்.</p>
<p class="content">பள்ளியைப் பற்றி விளக்கினார், தாளாளர்களில் ஒருவரான இங்கிலாந்து நாட்டைச் சேர்ந்த ஃபேட்ரிக் என்கிற கோவிந்தா.</p>
<p style="text-align: center"><img width="578" height="494" src="http://cdnw.vikatan.com/pasumai/2014/02/ywvlnj/images/pv44d.jpg" alt=""></p>
<p style="text-align: center"><span style="color: #993300">பாகுபாடு பார்ப்பதில்லை!</span></p>
<p class="content">''அருண், லீலா, பூர்ணிமா, ஆலீஸ் இவங்களோட நானும்னு ஐந்து பேர் சேர்ந்து, 2009-ம் வருஷம் இந்தப் பள்ளியைத் தொடங்கினோம். முதல் கட்டமாக வேடியப்பனூர் கிராமத்தில் 20 மாணவர்களோடு வாடகைக் கட்டடத்தில் பள்ளியை ஆரம்பித்தோம். பிறகு நண்பர்கள், தன்னார்வலர்களின் உதவியோடு 'தி ஃபாரஸ்ட் வே’ என்னும் தொண்டு நிறுவனத்தைத் தொடங்கி... கணத்தம்பூண்டியில் ஆறு ஏக்கர் நிலம் வாங்கி, பள்ளிக்குத் தேவையான நிரந்தரக் கட்டடங்களைக் கட்டினோம். சிமெண்ட் பயன்படுத்தாமல், சுட்ட செங்கல், சுண்ணாம்பு, பாறைகள் மற்றும் மாட்டுச்சாணம் ஆகியவற்றை வைத்தே கட்டி, 2011-ம் ஆண்டு இங்கே வந்தோம்.</p>
<p class="content">எங்களின் நோக்கம்... எல்லாவிதமான மக்களுக்கும் கல்வி கொடுப்பதுதான். வெள்ளைக்காரர், பணக்காரர், ஏழை என்ற பாகுபாடுகள் பார்ப்பதில்லை. ஏழைக் குழந்தைகளிடம் பள்ளிக் கட்டணம், போக்குவரத்துக் கட்டணம் எதுவும் வாங்குவதில்லை. மற்றவர்களிடம் பள்ளிச் செலவுக்காக குறைவான கட்டணத்தை மட்டும் வாங்கிக் கொள்கிறோம். தற்சமயம் 44 மாணவர்கள் படிக்கின்றனர். 10 ஆசிரியர்கள் இருக்கிறோம்'' என்று முன்னுரை கொடுத்த கோவிந்தா, தொடர்ந்தார்.</p>
<p style="text-align: center"><img width="562" height="364" src="http://cdnw.vikatan.com/pasumai/2014/02/ywvlnj/images/pv44c.jpg" alt=""></p>
<p style="text-align: center"><span style="color: #993300">விளையாட்டு மூலம் கல்வி!</span></p>
<p class="content">'பெரும்பாலான பள்ளிகள் வழக்கமான பாடத்தோடு, வாழ்க்கைக்குத் தேவையான கல்வியை ஊறுகாய் போலத்தான் கற்றுக் கொடுக்கிறார்கள். நாங்கள் இயற்கை விவசாயம், கைவினைப் பொருட்கள் தயாரிப்பு, ஓவியம்... என அனைத்தையும் பாடமாகவே இணைத்திருக்கிறோம். மேலும், மாணவர்களுக்கு ஏட்டுக்கல்வியாக இல்லாமல் களப்பயிற்சியாகவே கற்றுக் கொடுக்கிறோம். அதனால், மாணவர்கள் பாடத்தைப் புரிந்து கொள்வதுடன், உணரவும் முடிகிறது. 12 வயது வரையுள்ள குழந்தைகளைச் சுதந்திரமாக, இயற்கையோடு இயங்க விடுவதால், வருங்கால வாழ்க்கையில் சரியான முடிவுகளை எடுப்பவர்களாக இருப்பார்கள்.</p>
<p class="content">நாங்கள் மாணவர்களை மூன்று பிரிவுகளாகப் பிரித்துப் பாடம் சொல்லிக் கொடுக்கிறோம். மூன்றரை வயது முதல், ஐந்தரை வயது வரை; 6 வயது முதல் 8 வயது வரை (யங்கர் குரூப்); 8 வயதுக்கு மேல் (மிடிலேஜ் குரூப்) என்று பிரித்து வைத்திருக்கிறோம். முதல் பிரிவிலிருக்கும் குழந்தைகள... எழுத்துகளை எழுதச் சொல்லி கட்டாயப்படுத்துவதில்லை. விளையாட்டு மூலமாகவே வார்த்தைகளைச் சொல்லிக் கொடுக்கும் முறையை வைத்திருக்கிறோம். தினமும் காலையில் 'நேச்சர் வாக்’ என்ற பெயரில் செடிகள், மரங்கள், காய்கறிகள், பறவைகள் என எல்லாவற்றையும் காட்டி, தொட்டு உணரச் செய்கிறோம். அவர்கள் எண்ணம்போல இங்கு விளையாடலாம், தூங்கலாம், மற்றவர்களுக்கு கதை சொல்லலாம், படம் வரையலாம்'' என்று ஆச்சர்யப்படுத்திய கோவிந்தா, தொடர்ந்தார்.</p>
<p style="text-align: center"><img width="250" height="122" src="http://cdnw.vikatan.com/pasumai/2014/02/ywvlnj/images/pv44a.jpg" alt=""></p>
<p style="text-align: center"><span style="color: #993300">இங்கு வகுப்புகள் இல்லை!</span></p>
<p class="content">''எங்கள் பள்ளியில் தற்போது மாநில அரசின் சமச்சீர்க்கல்வி ஆங்கிலப் பாடத்திட்டத்தில் ஐந்தாம் வகுப்பு வரை நடத்துகிறோம். வகுப்பறை, மரத்தடி என மாணவர்கள் விரும்பிய இடத்தில்தான் பாடம் நடத்துவோம். எல்லா மாணவர்களுக்கும் வாரத்தில் இரண்டு நாட்கள் தோட்ட வேலைக்கான வகுப்புகள் உண்டு. அதில் பாத்தி அமைப்பது, நடவு செய்வது, நெல் நடவு, ஜீவாமிர்தம் தயாரிப்பது... என பலவிதமான வேலைகளைச் செய்கின்றனர். 'மிடிலேஜ் குரூப்’ மாணவர்களுக்கு எனத் தனித்தனியாக இடம் ஒதுக்கிக் கொடுத்திருக்கிறோம். அதில் ஒவ்வொருவரும், முள்ளங்கி, வெண்டைக்காய், வெங்காயம், மிளகாய்... என பலவிதமான காய்கறிகளை சாகுபடி செய்கிறார்கள். மூன்று ஏக்கர் நிலத்தில் மாப்பிள்ளைச் சம்பா, பொன்னி நெல் ரகங்களை சாகுபடி செய்கிறோம். நெல் நடவு சமயத்தில் மாணவர்களுக்காக கொஞ்சம் இடத்தை ஒதுக்கி, அவர்களை நடவு செய்யச் சொல்கிறோம். அந்தப் பயிர் வளர வளர மாணவர்கள் அதிகமாக உற்சாகமடைகின்றனர்.</p>
<p style="text-align: center"><span style="color: #993300">அனைத்தையும் கற்றுத்தரும் கள ஆய்வு!</span></p>
<p class="content">விரும்பும்போது மாட்டுவண்டிப் பயணம், மாடுகள் மூலம் உழவு... என மாணவர்களே செய்து பார்க்கிறார்கள். வெள்ளிக்கிழமைதோறும், காடுகள் மற்றும் மலைப்பகுதிகளுக்கு அழைத்துச் செல்கிறோம். அங்கு விதம்விதமானப் பறவைகளைப் பார்த்து உணர்கிறார்கள். ஒவ்வொரு மாணவருக்கும் குறைந்தபட்சம் 25 பறவைகளின் பெயர்களாவது தெரியும். மேலும், மாணவர்களை நேரடியாக ஏரிப்பாசன முறை, கோயில்கள், அவற்றைச் சுற்றியுள்ள கடைகள், காய்கறிச் சந்தைகள் போன்றவற்றைத் தெரிந்து கொள்ளும்படியாக கள ஆய்வுக்கும் உட்படுத்துகிறோம். தண்ணீர், நெல், சோழர்கள், பாண்டியர், பல்லவர் எனப் பல தலைப்புகளில் ஆய்வு செய்யவும் கற்றுக் கொடுத்திருக்கிறோம்'' என்ற கோவிந்தா,</p>
<p class="content">''இந்த அத்தனை முயற்சிக்கும் உறுதுணையாக இருந்து மாணவர்களுக்குக் கற்றுக்கொடுப்பது இவர்கள்தான்'' என பள்ளி தாளாளர்களில் ஒருவரான அருண் மற்றும் அவருடைய மனைவி பூர்ணிமா ஆகியோரைக் காட்டினார்.</p>
<p style="text-align: center"><span style="color: #993300">இயற்கையை நேசி..! உலகம் அழியுமா யோசி!</span></p>
<p class="content">''இன்ஜினீயரிங் முடிச்சுட்டு, மூணு வருஷம் மும்பையில வேலை பார்த்தேன். அந்த வாழ்க்கைப் பிடிக்காம, சென்னைக்கே திரும்பிட்டேன். என்னோட தாத்தா, ரமண மகரிஷி கூடவே இருந்தவர். அதனால நான் அடிக்கடி திருவண்ணாமலைக்கு வந்து போவேன். அந்த சமயங்கள்ல மலையில் இருக்கும் மரங்கள், பறவைகளைப் பார்த்து, ஆசிரமத்திலேயே சேவை செய்ய அனுமதி கேட்டேன். 'சின்ன வயசு... இப்ப வேண்டாம்’னு சொல்லி, கிருஷ்ணமூர்த்தி ஃபவுண்டேஷன் சார்புல நடத்தப்படுற 'தி ஸ்கூல்’ல தோட்டக்கலை டீச்சரா சேர்த்து விட்டாங்க. இயற்கை விவசாயத்தைக் கத்துக்கிட்டு, மாணவர்களுக்குச் சொல்லிக் கொடுத்தேன்.</p>
<p style="text-align: center"><img width="563" height="195" src="http://cdnw.vikatan.com/pasumai/2014/02/ywvlnj/images/pv44b.jpg" alt=""></p>
<p class="content">'டைம் வித் நேச்சர்’னு ஒரு திட்டத்தை உருவாக்கி, மரங்கள், பறவைகள் பத்தி சொல்லிக் கொடுத்து இயற்கையை நேசிக்க வெச்சேன். சென்னையில ஸ்பென்ஸர், மால்கள், ஏ.சி.னு பழக்கப்பட்ட பணக்காரக் குழந்தைகளுக்கு இது உற்சாகத்தைக் கொடுத் துச்சு. ஒருமுறை ஆரோவில் போகும்போது, கோவிந்தாவை சந்திச்சேன். அவர், திருவண்ணாமலை மலையில மரம் நட்டு 'சூழல் பூங்கா’ உருவாக்கினதைப் பத்திச் சொன்னார். 'வாங்களேன்... ஒரு ஸ்கூல் நடத்தலாம்’னு கூப்பிட்டார். உடனே நானும் என் மனைவியும் திருவண்ணாமலைக்கு வந்துட்டோம்'' என்றார், அருண்.</p>
<p style="text-align: center"><span style="color: #993300">இதுதான் வாழ்க்கைக் கல்வி!</span></p>
<p class="content">அவரைத் தொடர்ந்த பூர்ணிமா, ''எங்க மாணவர்களுக்குப் பாடம் சொல்லிக் கொடுக்க, ரூடால்ஃப் ஸ்டெய்னர் (Rudolf steiner) மற்றும் மாண்டிஸோரி (Montessori)ஆகிய இரண்டு முறைகளைப் பயன்படுத்துகிறோம். சில மாணவர்களுக்குப் படிக்கும் குறைபாடுகள் இருக்கும். அதைத் தகுந்த முறைகளோடு சொல்லிக் கொடுக்கும்போது, எல்லா மாணவர்களைப் போலவே அவர்களும் போட்டி போடுகின்றனர். பொதுவாவே, மாணவர்கள் ஆசிரியரைப் பார்த்து பயப்படக்கூடாது. இங்கு இருக்கும் எந்த மாணவனும் ஆசிரியரைப் பார்த்து பயப்படுவதில்லை. எல்லோரிடமும் சகஜமாக பேச கற்றுக் கொடுத்திருக்கிறோம்.</p>
<p style="text-align: center"><img width="600" height="179" src="http://cdnw.vikatan.com/pasumai/2014/02/ywvlnj/images/pv44e.jpg" alt=""></p>
<p class="content">ஆண்டுக்கு ஒரு முறை, வெளியில் இருந்து பானை செய்யும் கலைஞர், சிலை செய்யும் சிற்பி, பனை ஓலையில் பொருட்கள் செய்ய கற்றுக்கொடுப்பவர், வாழை நார் பொருட்கள் தயாரிக்க கற்றுக் கொடுப்பவர்களை அழைத்து வந்து, கை வேலைகளைக் கற்றுக் கொடுக்கிறோம். இதன்மூலமாக, மாணவர்களே பலவிதமான பொருட்களை உருவாக்குகிறார்கள். அந்தப் பொருட்களை 'மருதம் மேளா’ நடத்தி விற்பனை செய்கிறோம். மேலும், ஓவியம் வரைவது, நாடகம் நடிப்பதிலும் மாணவர்கள் ஆர்வமாக இருக்கிறார்கள்.</p>
<p class="content">மாலை நேரத்தில், பள்ளிக் கட்டடத்தின் சுவற்றில் பதிக்கப்பட்டுள்ள பாறைகளைப் பயன்படுத்தி, உச்சிக்கு ஏறும் 'ராக் கிளைம்பிங்’ மலையேறும் பயிற்சியை ஜெர்மன் நாட்டைச் சேர்ந்த 'போல்கர்-உத்தலார்’ தம்பதி கற்றுக் கொடுக்கிறார்கள்'' என்று உற்சாகம் பொங்கச் சொன்னார்.</p>
<p class="content">'ஏட்டுச்சுரைக்காய்'களை மட்டுமே காட்டிக் கொண்டிருக்கும் பள்ளிகளுக்கு நடுவில், நிஜ சுரைக்காய்களை உற்பத்தி செய்யவே கற்றுத் தரும் இந்தப் பள்ளியைப் பற்றி பெருமிதத்தோடு யோசித்தபடி திரும்பி நடந்தோம்!  </p>
<p style="text-align: center"><img src="http://cdnw.vikatan.com/pasumai/2014/02/ywvlnj/images/pv44f.jpg" alt=""></p>
<p style="text-align: right"> <span style="color: #993300">தொடர்புக்கு, <br>
அருண், <br>
செல்போன்: 97898-64166.</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">நம்மாழ்வார் ஓவியம்..ஓர் அறிவிப்பு...</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"> </p>
<p style="text-align: center"><img width="581" height="717" alt="" src="http://cdnw.vikatan.com/pasumai/2014/02/ywvlnj/images/pv09(1).jpg"></p>
<p style="text-align: center"><span style="font-size: medium"><span style="color: #993300"> கடந்த இதழில், அட்டைப்படமாக வெளியான 'இயற்கை வேளாண் விஞ்ஞானி’ கோ. நம்மாழ்வாரின் ஓவியத்தை, பெரிய வடிவில் புத்தகத்துடன் சேர்த்து வழங்குமாறு வாசகர்கள் பலரும் கேட்டிருந்தனர். ஆனால், பெரிய வடிவில் புத்தகத்துடன் கொடுக்கும்போது, மடிப்புகள் ஏற்பட்டு, அதை பயன்படுத்த முடியாத நிலை ஏற்படும் என்பதால், இணையதளத்திலிருந்து பதிவிறக்கம் செய்யும் வகையில் ஏற்பாடு செய்துள்ளோம். download செய்ய கீழே க்ளிக் செய்க</span></span></p>
<p style="text-align: center"><span style="color: #993300"><span style="font-size: xx-large"><span style="color: #3366ff"><a href="http://www.vikatan.com/new/download.php?file=pasumai/vikatan-nammalvar-poster&amp;type=pdf&amp;track=pasumai">Click to download</a></span></span></span></p>
<p class="content"><span id="1390475349164E" style="display: none"> </span></p>
<p class="content"> </p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">மனமிருந்தால் மார்க்கமுண்டு !</div>
<div class="subtitle1">காவல் ஆய்வாளரின் மாதிரிப் பண்ணை! </div>
<div class="subtitle2">த. ஜெயகுமார் </div>
<div class="subtitle3"></div>
<div class="content" style="border-top:1px solid #DDD;">
<p style="text-align: right"><span style="color: #993300"><img width="170" height="50" src="http://cdnw.vikatan.com/pasumai/2014/02/ywvlnj/images/8(2).jpg" alt=""></span></p>
<p style="text-align: right"><span style="color: #993300">முயற்சி </span></p>
<p class="content">'விவசாயம்' என்றதுமே... 'அதுக்கெல்லாம் ஏக்கர் கணக்குல நிலம், ஆள் பலம், பணம் எல்லாம் இருந்தாத்தான் சாத்தியம்’ என்பதுதான் பலருடைய கருத்தாக இருக்கும். ஆனால், ஏக்கர் கணக்கில் நிலமோ, பணமோ தேவையில்லை. மனதில் ஆர்வமும், அர்ப்பணிப்பும் இருந்தால்... கையகல நிலத்திலும், கலக்கலாக விவசாயம் செய்ய முடியும் என்பதை ஆங்காங்கே நிரூபித்துக் கொண்டிருப்பவர்களும் இருக்கத்தான் செய்கிறார்கள். அப்படிப்பட்ட நம்பிக்கை விவசாயிகளில் ஒருவர், காஞ்சிபுரம் மாவட்டம், திருக்கழுக்குன்றம், காவல் ஆய்வாளர் இளங்கோவன்.</p>
<p class="content">மாமல்லபுரத்திலிருந்து புதுச்சேரி செல்லும் கிழக்குக் கடற்கரைச்சாலையில் முப்பதாவது கிலோ மீட்டரில் இருக்கிறது, முகையூர். பிரதான சாலையிலிருந்து இடதுபுறம் திரும்பி, கடற்கரை செல்லும் வழியில் சிறிது தூரம் சென்றால், பனை ஓலையால் வேலியமைக்கப்பட்ட இளங்கோவனின் பண்ணை வரவேற்கிறது.</p>
<p class="content">''எனக்கு பூர்விகம், கடலூர் மாவட்டம், புதுப்பாளையம். எங்கப்பா வேளாண்மை துறையில அதிகாரியா இருந்தவரு. வீட்லயும் விவசாயம் செஞ்சுட்டு இருந்ததால... சின்ன வயசிலிருந்தே விவசாயத்து மேல அதிக ஆர்வம். காவல் துறையில வேல கிடைச்சாலும், விவசாய ஆர்வம்  குறையல. அந்த ஆர்வத்துக்கு, நண்பர் ராஜாமணியோட தொடர்பால, சமீபத்துல விடிவு பொறந்திருக்கு. முதல்ல சின்ன அளவுல செஞ்சு பார்க்கலாம். பிறகு, பெரிய அளவுல இறங்கலாம்னுதான் இந்த 25 சென்ட்ல விவசாயத்தை ஆரம்பிச்சுருக்கோம்'' என்று முன்னுரை கொடுத்த இளங்கோவன், தொடர்ந்தார்.</p>
<p style="text-align: center"><img width="500" height="359" src="http://cdnw.vikatan.com/pasumai/2014/02/ywvlnj/images/pv49b.jpg" alt=""></p>
<p style="text-align: center"><span style="color: #993300">பலவிதப் பயிர்கள்! </span></p>
<p class="content">''படிப்பு முடிச்சதும், உரக்கடையில கொஞ்ச நாள் வேலை செஞ்சுட்டு இருந்தேன். அந்த சமயத்துலதான், ரசாயன உரங்களால வர்ற தீமைகளையும் தெரிஞ்சுகிட்டேன். அதனால ஆரம்பத்துல இருந்தே, இயற்கை விவசாயம் பத்தின தேடல் இருந்துச்சு. ராஜாமணி மூலமாதான் 'பசுமை விகடன்’ அறிமுகமாச்சு. அதைப் படிக்க ஆரம்பிச்ச பிறகு, விவசாயத்து மேல ஆர்வம் அதிகமாயிடுச்சு. இனியும் தயங்கிகிட்டே இருக்கக்கூடாதுனு சோதனை முயற்சியில இறங்கியாச்சு. இந்த 25 சென்ட்ல சவுக்கு, குமிழ், மா, வாழை, காய்கறிகள், தர்பூசணினு விதவிதமான செடிகளைப் பாக்கும்போது சந்தோஷமா இருக்கு. இது மணற்பாங்கான இடம்கிறதால கொஞ்சம் சந்தேகம் இருந்துச்சு. ஆனா, இந்த மூணு மாசத்துலயே செடிகள்ல நல்லா வேர் புடிச்சிருச்சு. இதுவே பாதி வெற்றிதான். இன்னும் கொஞ்ச நாள்லயே பசுமைக் கட்டிடும்'' என்ற இளங்கோவன், பண்ணையைப் பராமரித்து வரும் ராஜாமணியை நமக்கு அறிமுகப்படுத்தினார்.</p>
<p style="text-align: center"><span style="color: #993300">நான்கு வரிசையில் பயிர்கள்! </span></p>
<p class="content">''மரப்பயிர்கள், பழப்பயிர்கள், காய்கறிகள்னு அடுக்கு வரிசையில போட்டிருக்கோம். நடுவுல தர்பூசணி இருக்கு. மதுராந்தகம் பக்கத்துல இருக்குற பொலம்பாக்கத்தைச் சேர்ந்த பெரியவர் முத்துமல்லா ரெட்டியாரிடம் இருந்துதான் இந்த தொழில்நுட்பத்தைக் கத்துகிட்டோம். ஒரு சென்ட்ல ரோஜா, முல்லை, திசுவாழைனு இருக்கு. இங்கயே ஜீவாமிர்தம், அமுதக்கரைசல் தயாரிக்கிறோம். நாங்க தங்குறதுக்கான ஒரு ஷெட்டும் இருக்கு. தோட்டத்தை சுத்தி பனை ஓலைகளை வெச்சு வேலி அமைச்சு... பக்கத்துல உயிர்வேலியாக நெய்வேலி காட்டாமணக்கை நட்டுட்டோம்.</p>
<p style="text-align: center"><img width="339" height="268" src="http://cdnw.vikatan.com/pasumai/2014/02/ywvlnj/images/pv49c.jpg" alt=""></p>
<p class="content">முதல் வரிசையில ஓரடி அடி இடைவெளியில 150 சவுக்கு இருக்கு. அதுக்கு இடையில பாவக்காய், சுரைக்காய், மிளகாய், கத்திரி, தக்காளி இருக்கு. எதிர் பக்கத்துல 150 சவுக்கும், பத்தடி இடைவெளியில 15 சந்தன கன்னுகளும் நட்டிருக்கோம். சவுக்கு வளந்த பிறகு, நிலத்த சுத்தி வேலி மாதிரி ஆகிடும். ரெண்டாவது வரிசையில மூணடி இடைவெளியில 32 குமிழ் கன்னுகள் இருக்கு. அதுக்கு எதிர் பக்கத்துல பத்து அடி இடைவெளியில நாலு செஞ்சந்தனம் இருக்கு. இதுக்கான இடைவெளியில நாலு தென்னை, வாழை இருக்கு. மூணாவது வரிசையில பத்து அடி இடைவெளியில நாலு மாங்கன்னுகளும், 25 அடி இடைவெளியில 5 தென்னையும்,</p>
<p class="content">5 வாழையும் கலந்து நட்டிருக்கோம். அதுக்கு எதிர்பக்கத்துல 5 அடி இடைவெளியில 22 சந்தனமும், ஒட்டுண்ணிச் செடியா மாதுளையும் நட்டிருக்கோம். நாலாவது வரிசையில 15 அடி இடைவெளியில பலாவும், அதுக்கு இடையில கொய்யாவும் நட்டிருக்கோம். எதிர் பக்கத்துல 8 அடி இடைவெளியில் 15 ரோஸ்வுட்டும், 15 சந்தனம் என 300 மரக்கன்றுகள் இருக்கு. சுத்தியும் மரப்பயிர்கள் போட்டதுக்கு பிறகு, ஒரு அடி இடைவெளியில 260 குழிகள் எடுத்து தர்பூசணி போட்டிருக்கோம்'' என்ற ராஜாமணி பண்ணையைச் சுற்றிக் காட்டிக்கொண்டே தொடர்ந்தார்.</p>
<p style="text-align: center"><img width="365" align="right" height="297" src="http://cdnw.vikatan.com/pasumai/2014/02/ywvlnj/images/pv49a.jpg" alt=""></p>
<p style="text-align: center"><span style="color: #993300">பூச்சிகளைக் கட்டுப்படுத்தும் எறும்புகள்! </span></p>
<p class="content">''ஓரடி ஆழத்துக்கு குழி எடுத்து... வேப்ப மரத்தூள் (மரம் அறுக்கும் ஆலைகளில் கிடைக்கும்), குப்பை உரம் (திடக் கழிவு), எரு இது மூணையும் சம அளவில் கலந்த கலவையில் ஒரு கைப்பிடி அளவு, ஒவ்வொரு குழியிலயும் போட்டு கன்னுகளை நட்டிருக்கோம். சரியா வேர் பிடிக்காத செடிகளைப் பக்கவாட்டுல தோண்டி, வேரோடு எடுத்து வேறொரு இடத்துல வெச்சுடுவோம். அஞ்சு நாளைக்கு ஒரு தடவை, அமுதக் கரைசலையும், 11 நாட்களுக்கு ஒரு தடவை ஜீவாமிர்தத்தையும் கொடுக்கிறோம். அமுதக் கரைசலை செடிகள்ல தெளிக்கிறப்போ, இனிப்புச் சுவைக்கு எறும்புகள் வருது. அந்த எறும்புகள் இலைகளைத் தாக்குற பூச்சிகளோட முட்டைகளை சாப்பிட்டுடுது. தவிர, 15 நாளைக்கு ஒரு தடவை வேப்பங் கொட்டைக் கரைசலையும் தெளிக்கிறோம்'' என்றார்.</p>
<p style="text-align: center"><span style="color: #993300">பணம் தேவையில்லை...மனம் இருந்தால் போதும்! </span></p>
<p class="content">மீண்டும் நம் முன் வந்த இளங்கோவன், ''சலுகை விலையிலதான் கன்னுகளை வாங்கினோம். தேங்காய் ஓலையிலயே ஷெட் போட்டுட்டோம். இப்படி எல்லாம் சேர்த்து கிட்டத்தட்ட 50 ஆயிரம் ரூபாய் வரைக்கும் செலவு செஞ்சுட்டோம். 2 மாசத்துல தர்பூசணி மூலமாவும், 3 மாசத்துல பூக்கள் மூலமாவும் வருமானம் கிடைக்கலாம். வருமானத்தைவிட, மனசுல ஆர்வம் இருந்தா... சின்ன இடத்துலகூட விவசாயம் செய்ய முடியுங்கிறதுக்கு உதாரணமா ஒரு மாதிரிப் பண்ணையா ஆக்கணும்ங்கிறதுதான் எங்களோட முக்கிய நோக்கம். இதன் மூலமா சிறு, குறு விவசாயிகளுக்கு ஒரு நம்பிக்கையை விதைக்க முடியும்... சுற்றுச்சூழலையும் காப் பாத்த முடியும்'' என்று அக்கறை பொங்கச் சொன்னார்!</p>
<p style="text-align: right"> <span style="color: #800080">தொடர்புக்கு,<br>
வேணு. ராஜாமணி, <br>
செல்போன்: 97904-25912.</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பசுமை நிறைந்த நினைவுகளே..! </div>
<div class="subtitle1">ஆர். குமரேசன் </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><span style="color: #993300">தடங்கள் </span></p>
<p class="content">நடப்பது அறிவு யுகம்! முன்னேற்றத்துக்கான புதிய உத்திகளை உடனுக்குடன் தெரிந்து அமல்படுத்தி வெற்றிகளைக் குவிப்பவர்களின் யுகம்! அதனால்தான், எந்தவொரு துறையிலும் உலகளாவிய அளவில் நடக்கிற மாற்றங்களை உடனே ஏற்றுச் செயல்படுத்துவதன் மூலம், இந்தியா வெகு வேகமாக முன்னேறி வருகிறது. 'இந்த நல்ல மாற்றத்தின் பலன், கடைக்கோடி கிராமத்தில் உள்ள உழவனுக்கும் கிடைக்க வேண்டும்’ என்ற நோக்கில்... கடந்த 2007-ம் ஆண்டில் மலர்ந்த இதழ்தான், 'பசுமை விகடன்’.</p>
<p class="content">அன்று முதல் இன்று வரை உழவர்களின் உற்றத் தோழனாக, விவசாயிகளின் சங்கநாதமாக, தொலைதூரத்தில் இருக்கும் தொழில்நுட்பங்களையும் தெருமுனைக்கு கொண்டு வந்து கொடுக்கும் தகவல் களஞ்சியமாக... இந்த ஏழு ஆண்டுகளில் விவசாயத் துறையில் பசுமை விகடன் ஏற்படுத்தியுள்ள மாற்றங்கள், ஏராளம்... ஏராளம்.</p>
<p class="content">2007-ம் ஆண்டு ஜனவரி 26-ம் தேதி, கோயம்புத்தூரில், 'இயற்கை வேளாண் விஞ்ஞானி' நம்மாழ்வார் தலைமையேற்க, பசுமை விகடனை உலகுக்கு அர்ப்பணித்தார் கவிப்பேரரசு வைரமுத்து. அதேநாளில், தமிழகம் முழுவதும் உள்ள அனைத்து மாவட்டத் தலைநகரங்களிலும் மரக்கன்றுகள் நடப்பட்டன. தொடக்க இதழ் முதலே... நாம் இழந்துவிட்ட பாரம்பரியத்தை மீட்டெடுக்கும் பணியில் இறங்கிய பசுமை விகடன், அதற்கான தேடலில் உள்ள நபர்களுடன் கைகோத்து செயல்படத் தொடங்கியது.</p>
<p style="text-align: center"><img width="600" height="323" alt="" src="http://cdnw.vikatan.com/pasumai/2014/02/ywvlnj/images/pv74a.jpg"></p>
<p class="content">பசுமை விகடன் வெளியான நாள் தொடங்கி, தன் இறுதிக் காலம் வரை 'பசுமை விகடன்' மூலமாக தமிழக விவசாயிகளுடன் உறவாடி வந்தார் நம்மாழ்வார். தன் பெயரோ அல்லது கட்டுரையோ இடம்பெறாத பசுமை விகடன் இதழே இல்லை எனும் அளவுக்கு, இரண்டறக் கலந்திருந்தார் நம்மாழ்வார். பல கூட்டங்களில், ''தமிழக விவசாயத்தை 'பசுமை விகடனுக்கு முன்பு... பசுமை விகடனுக்குப் பிறகு...’ என்று இரண்டாகப் பிரிக்கலாம். அந்த அளவுக்கு புரட்சியை ஏற்படுத்தியுள்ளது பசுமை விகடன்’' என்று நெகிழ்ந்திருக்கிறார்!</p>
<p style="text-align: center"><span style="color: #800080">பலனளித்த பயிற்சிகள்!</span></p>
<p class="content">வடமாநிலங்களில் சிக்கன வேளாண்மைக்கு வழிகாட்டும் 'ஜீரோ பட்ஜெட்’ தொழில்நுட்பத்தைப் போதித்து வந்த 'ஜீரோ பட்ஜெட் பிதாமகர்’ சுபாஷ் பாலேக்கரின் தொழில்நுட்பத்தைப் பயன்படுத்தி கர்நாடக விவசாயிகள் வெற்றிகரமாக செயல்படுவதைக் கண்டறிந்தது பசுமை விகடன். இதையடுத்து, பாலேக்கரின் ஜீரோ பட்ஜெட் விவசாய முறைகளைப் பின்பற்றி வெற்றிக் கொடி நாட்டிவரும் வெளிமாநில விவசாயிகள் பற்றி தொடர் கட்டுரைகள் இதழ்தோறும் இடம்பிடிக்க ஆரம்பித்தது. அதையெல்லாம் படித்த தமிழக விவசாயிகள், கூட்டம் கூட்டமாக கர்நாடகாவுக்குப் படையெடுத்தனர்.</p>
<p class="content">ஒரு கட்டத்தில் விவசாயிகளின் வேண்டுகோளுக்கு இணங்க, 2007-ம் ஆண்டு செப்டம்பர் 24 மற்றும் 25 ஆகிய தேதிகளில் சுபாஷ் பாலேக்கரை திண்டுக்கல் மாநகருக்கு அழைத்து வந்து, சுமார் 800 விவசாயிகளுக்குப் பயிற்சியளித்தது, பசுமை விகடன். தமிழகத்தில் பாலேக்கர் பயிற்சி அளித்தது அதுதான் முதல் முறை. அடுத்தடுத்த இதழ்களில் செய்தி வெளியாக, 'எங்கள் ஊரிலும் பாலேக்கர் பயிற்சிக்கு ஏற்பாடு செய்யுங்கள்’ என அன்புக் கட்டளை இட்டனர், விவசாயிகள். அதைத் தொடர்ந்து, 2007-ம் ஆண்டு டிசம்பர் 29 முதல் 2008-ம் ஆண்டு ஜனவரி முதல் தேதி வரை நான்கு நாட்களுக்கு விரிவான பயிற்சியை ஈரோட்டில் ஏற்பாடு செய்தோம். சுமார் 1,500 விவசாயிகள் கலந்து கொண்டு, நான்கு நாட்கள் ஒரே இடத்தில் தங்கி, உண்டு, உறங்கி... பல புதிய உறவுகளை ஏற்படுத்திக் கொண்டதுடன், விவசாயத்தில் புதிய பாதையையும் கண்டு கொண்டனர்.</p>
<p style="text-align: center"><img width="600" height="383" alt="" src="http://cdnw.vikatan.com/pasumai/2014/02/ywvlnj/images/pv74b.jpg"></p>
<p style="text-align: center"><span style="color: #800080">பயிற்றுநர் பயிற்சி!</span></p>
<p class="content">'விவசாயத்தை முன்னெடுத்துச் செல்ல பல பயிற்றுநர்கள் அவசியம்’ என்ற நோக்கில் நம்மாழ்வாரின் நேரடி வழிகாட்டுதல்களோடு 'இனியெல்லாம் இயற்கையே’ என்ற தலைப்பில் களப்பயிற்சி அளிக்கலாம் என முடிவெடுத்து... 2008-ம் ஆண்டு மார்ச் மாதம் நாகப்பட்டினம் மாவட்டம், பாலையூரில் முதல் பயிற்சி தொடங்கப்பட்டது. தொடர்ந்து, தமிழகத்தின் அனைத்து மாவட்டங்களிலும் நடத்தப்பட்ட அப்பயிற்சி, பல முன்னோடி விவசாயிகளையும், பயிற்றுநர்களையும் உருவாக்கி இருக்கிறது. இன்றைக்கு தமிழக விவசாயத்தில் குறிப்பாக இயற்கை விவசாயத்தில் ஏற்பட்டுள்ள மாபெரும் மாற்றத்துக்கு இந்தப் பயிற்சியும் ஓர் அடிப்படை.</p>
<p class="content">முத்தாய்ப்பாக நம்மாழ்வாரை திருச்சி மத்தியச் சிறைக்கு அழைத்துச் சென்று கைதிகளுக்கும் இயற்கை விவசாயப் பயிற்சி அளிக்கப்பட்டுள்ளது. தமிழகத்தின் பல நகரங்களில்... கால்நடை வளர்ப்பு, தேனீ வளர்ப்பு, ஆடு வளர்ப்பு, காளான் வளர்ப்பு, மரம் வளர்ப்பு, தகவல் அறியும் உரிமைச் சட்டம், பூச்சி மேலாண்மை, வீட்டுத்தோட்டம் மற்றும் கால்நடைகளுக்கான மூலிகை வைத்தியம் என பலவித தலைப்புகளில் நூற்றுக்கணக்கான பயிற்சிகள் நடத்தப்பட்டுள்ளன. மாவட்ட நிர்வாகம், அரசு அமைப்புகள், ரோட்டரி சங்கங்கள், தனியார் நிறுவனங்கள் மற்றும் பல்வேறு அமைப்புகளுடன் கைகோத்து இத்தகையப் பயிற்சிகள் இலவசமாக வழங்கப்பட்டு வருகிறது. தமிழ் இதழியல் வரலாற்றில் எந்த ஒரு பத்திரிகையும் செய்திராத இந்த மாபெரும் பணி, பல விவசாயிகளை பொருளாதார ரீதியாக முன்னேற்றமடைய வைத்துள்ளதுடன், விவசாயத்தில் பெரும் மாற்றத்தையும் ஏற்படுத்தியிருக்கிறது. தவிர, மாதம் தோறும் தமிழகத்தின் அனைத்துப் பகுதிகளிலும் நடக்கும் விவசாயப் பயிற்சிகளைப் பற்றிய செய்திகளைத் தெரிவிக்கும் 'தண்டோரா’ பகுதி மூலம் பலனடைந்தவர்களும் ஏராளமானோர் உண்டு.</p>
<p style="text-align: center"><span style="color: #800080">அடகு நகைகள் மீட்பு!</span></p>
<p class="content">பயிற்சிகள் அளிப்பதோடு மட்டுமல்லாமல், விவசாய சமூகத்துக்கு இழைக்கப்பட்ட அநீதிகளுக்கு எதிராக போர்குணத்துடன் களம் இறங்கவும் பசுமை விகடன் குழு தவறவில்லை. கரும்பு, நெல் விவசாயிகளின் போராட்டங்கள், வேளாண் விற்பனை மையங்களில் நடக்கும் முறைகேடுகள் போன்ற செய்திகளை அதிரடியாக அரசின் கவனத்துக்குக் கொண்டுச் சென்று பல முறைகேடுகள் களையப்பட்டுள்ளன. தவிர, மத்திய அரசு அளித்த விவசாயக் கடன் தள்ளுபடி சலுகையை விவசாயிகளுக்கு அளிக்காமல், வங்கிகள் அலைக்கழித்தபோது, நேரடியாக களம் இறங்கி, விவசாயிகள் வங்கிகளில் பயிர் கடனுக்காக அடகு வைத்திருந்த நகைகள் மீட்டுக் கொடுக்கப்பட்டுள்ளன.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv74c.jpg"></p>
<p style="text-align: center"><span style="color: #800080">காட்டாமணக்கைக் கைவிட்ட அரசுகள்!</span></p>
<p class="content">2007 மற்றும் 2008-ம் ஆண்டுகளில் மத்திய, மாநில அரசுகளால் தீவிரமாக முன்னெடுக்கப்பட்டது, காட்டாமணக்கு சாகுபடித் திட்டம். 'இது ஒரு மோசடித் திட்டம், இதனால் விவசாயிகள் கடன்காரர்களாவதுதான் மிச்சம்’ என்ற எதார்த்தத்தை ஆணித்தரமாக, பசுமை விகடன் இதழில் ஆதாரத்துடன் வெளிச்சம் போட்டுக் காட்டப்பட்டது. அதைத் தொடர்ந்து விழித்துக் கொண்ட விவசாயிகள், காட்டாமணக்கு சாகுபடியைத் தவிர்க்கத் தொடங்கினார்கள். ஒரு கட்டத்தில் அரசாங்கமே உண்மையை உணர்ந்து இத்திட்டத்தைக் கைவிட்டது, விவசாயிகளுக்குக் கிடைத்த வெற்றி.</p>
<p style="text-align: center"><span style="color: #800080">விடிவை ஏற்படுத்திய விழிப்பு உணர்வு!</span></p>
<p class="content">ஒப்பந்த சாகுபடி, மூலிகை சாகுபடி, சந்தன மரம் வளர்ப்பு, ஈமு கோழி வளர்ப்பு... என விவசாயிகளை ஏமாற்றும் திட்டங்கள் பற்றிய விழிப்பு உணர்வை ஏற்படுத்தியதில் பசுமை விகடன் பெரும் பங்காற்றியுள்ளது. ஈமு பண்ணைகளுக்கு எதிராக கோபிச்செட்டிபாளையத்தில் மிகப்பெரிய கருத்தரங்கு ஒன்றும் நடத்தப்பட்டுள்ளது. மரபணு மாற்றத்துக்கு எதிரான தொடர்ச்சியான கட்டுரைகள், அரசுத் துறைகளில் நடக்கும் அவலங்கள், கொள்கை முடிவுகள், அரசியல்வாதிகளின் அதிகார துஷ்பிரயோகங்கள், மக்களுக்கு எதிரான அநீதிகள் ஆகியவற்றை சாட்டையடியாக விமர்சிக்கும் கோவாணாண்டிக் கடிதங்கள் வாசகர்களிடம் மிகப்பெரிய வரவேற்பைப் பெற்றுள்ளன.</p>
<p style="text-align: center"><span style="color: #800080">மண்ணுக்கும் மக்களுக்கும் பாலமாக...!</span></p>
<p class="content">வேலையாட்கள் பற்றாக்குறையால் சிக்கித்தவிக்கும் விவசாயிகளைக் கரையேற்றுவது கருவிகள் மட்டும்தான் என்பதை உணர்ந்து, புதுப்புதுக் கருவிகள் பற்றிய கட்டுரைகள் தொடர்ந்து வெளியிடப்பட்டு வருகிறது. விவசாயிகளே விஞ்ஞானிகளாக மாறி, தங்கள் தேவைக்காக உருவாக்கிய சிறு சிறு கருவிகளைப் பற்றிய ஏராளமான கட்டுரைகளும் வெளிவந்துள்ளன. கருவிகளின் விலை, மானியம், உபயோகிப்பாளர் கருத்து... போன்ற தகவல்கள் விவசாயிகளுக்குப் பெரும் உதவியாக அமைந்தன.</p>
<p class="content">தமிழ்நாடு வேளாண்மைப் பல்கலைக்கழகத்தின் சாதனைகளையும், புதிய கண்டுபிடிப்புகளையும் விவசாயிகளுக்கு கொண்டுச் சேர்ப்பதிலும் முன்னணியில் நிற்கிறது, பசுமை விகடன். இயற்கை இடுபொருட்கள் தயாரிப்பு பற்றிய சந்தேகங்களைத் தானியங்கி தொலைபேசி வாயிலாகத் தெரிந்து கொள்ளும் வசதியும் அறிமுகப்படுத்தப்பட்டுள்ளது. பசுமைச் சந்தை மூலமாக தங்களிடம் இருக்கும் பொருட்களை இடைத்தரகர்கள் இல்லாமல் விற்பனை செய்வதுடன், பல புதிய நண்பர்களையும் பெற்றிருக்கிறார்கள், விவசாயிகள். மொத்தத்தில் எங்கோ மூலையில் முடங்கிக்கிடந்த உழவனை உலகம் முழுக்க தொடர்புகள் உள்ள உழவனாக மாற்றியது பசுமை விகடனின் பெருமைகளில் ஒன்று.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv74d.jpg"></p>
<p style="text-align: center"><span style="color: #800080">புதிய தலைமுறைக்கான பாதை!</span></p>
<p class="content">விவசாயம் செய்வதை கேவலமான தொழில் என நினைத்த சமூகம், இன்று, 'விவசாயம் பெருமைப்படத்தக்க வருமானம் உள்ள தொழில்’ என, தனது பார்வையை மாற்றிக் கொண்டிருப்பதுடன், படித்த இளைஞர்கள், மாணவர்கள், நீதிபதிகள், மருத்துவர்கள், பொறியாளர்கள், வழக்கறிஞர்கள், காவல்துறையினர், கணிணித்துறை இளைஞர்கள், அரசியல்வாதிகள், ஆசிரியர்கள், சினிமாத்துறையினர் என பல தரப்பினரிடமும் விவசாயம் மற்றும் இயற்கை மீதான ஆர்வத்தை அதிகப்படுத்தி இருக்கிறது, பசுமை விகடன். ஓய்வு பெற்ற நீதிபதி சடையாண்டி, தமிழக தேர்வாணையத்தின் முன்னாள் தலைவர் நடராஜன் ஐ.பி.எஸ், இந்நாள் தலைவர் 'அட்வகேட்’ நவநீதகிருஷ்ணன், மென்பொருள் பொறியாளர் 'சம்பங்கி’ மருதமுத்து... என பலரை உதாரணமாகச் சொல்லலாம்.</p>
<p style="text-align: center"><span style="color: #800080">அடித்தளமான வாசகர்கள்!</span></p>
<p class="content">இயற்கை விவசாயத்தைப் பற்றிய விழிப்பு உணர்வு, இயற்கை பற்றிய புரிதல், சுற்றுசூழல் பாதுகாப்பு, மரங்களின் காதலர்களான பச்சை மனிதர்கள், சிறுதானியங்களின் பெருமை, இயற்கை உணவுகள்... என தனிமனிதனுக்கும், சமூகத்துக்கும் தேவையான அத்தனைத் தரவுகளையும் அள்ளி அள்ளி கொடுத்து, விவசாயிகளின் மனதில் தனி இடத்தைப் பெற்றுள்ள பசுமை விகடனின் இத்தனைப் பெருமைக்கும் அடித்தளமாக இருப்பது வாசகர்களாகிய நீங்கள்தான். கடந்த ஏழு ஆண்டுகளில் உங்களின் ஒத்துழைப்போடு சாதித்ததைவிட, இன்னும் சாதிக்க வேண்டியவைதான் ஏராளம்!</p>
<p class="content">பசுமை விகடன் இரண்டாம் ஆண்டு சிறப்பிதழில்,<br>
'வயிற்றுக்குச் சோறிடல் வேண்டும் இங்கு<br>
வாழும் மனிதருக்கெல்லாம்<br>
பயிற்றிப் பல கல்வி தந்து  இந்த<br>
பாரை உயர்த்திட வேண்டும்!’</p>
<p class="content">என்று பாரதி சொல்லியதை ஏற்றால், நமக்கு வேலை இருக்கு நிறைய!'' என எழுதியிருந்தார், நம்மாழ்வார்.</p>
<p class="content">இன்றைக்கு இயற்கையோடு சங்கமித்து விட்ட அந்த நல்ல மனிதரின் வார்த்தைகளைத் துணை கொண்டு, நடைபோடுவோம் வாருங்கள்!</p>
<hr>
<p style="text-align: center"><span style="color: #800080"><span style="font-size: medium"> பசுமைப் பணிகள் ஒரு பார்வை...!</span></span></p>
<p class="content">திருச்செங்கோடு பகுதியில் 30 ஆண்டுகாலப் பிரச்னையாக இருந்த தோல் சந்தை கழிவுநீர்ப் பிரச்னைக்கு தீர்வு கண்டது.</p>
<p class="content">மேற்குத் தொடர்ச்சி மலையில் யானைகள் வழித்தடங்களை மறித்து, கட்டடம் எழுப்பியிருக்கும் நிறுவனங்களை வெளிச்சமிட்டது.</p>
<p class="content">வறட்சி நிவாரண நிதி வழங்குவதில் நடந்த முறைகேடுகளை அம்பலப்படுத்தி, மீண்டும் நிவாரணம் பெற்றுத் தந்தது.</p>
<p class="content">தஞ்சாவூர் மாவட்டம், வடசேரியில் மக்கள் போராட்டத்துக்கு துணை நின்று, எரிசாராய ஆலை வரவிடாமல் தடுத்து நிறுத்தியது.</p>
<p class="content">தஞ்சாவூர் மாவட்டம், தேனாம்படுகையில் பல ஆண்டுகளாக சிதிலமடைந்து கிடந்த நீர்த்தேக்கத்தை, மாவட்ட ஆட்சியர் சண்முகம் மூலமாக புனரமைத்தது.</p>
<p class="content">உடுமலைப்பேட்டையில் தரமில்லாத மக்காச்சோள விதைகள்; பல்லடம் பகுதியில் தரமில்லாத காலிஃபிளவர் விதைகள் ஆகியவற்றுக்கு கம்பெனிகளிடம் இழப்பீடு வாங்கித் தரப்பட்டது.</p>
<p class="content">கன்னியாகுமரியில் தென்னை வாடல் நோய்க்கும், தேனியில் வாழை வெடிநோய்க்கும் வல்லுநர்களின் நேரடி ஆலோசனை வழங்கியது.</p>
<p class="content">இயற்கை விவசாயத்தை நசுக்கும் வகையில் கொண்டு வரப்பட்ட, வேளாண் மன்றச் சட்டம் எனும் கருப்புச் சட்டத்துக்கு எதிராக விவசாயிகளைப் பொங்கி எழ வைத்து, சட்டத்தையே திரும்பப் பெற வைத்தது!</p>
<p class="content">'எண்டோசல்ஃபான் எமன்' என்கிற தலைப்பில் பூச்சிக்கொல்லியின் தீமைகளை விரிவாக எடுத்துரைத்து, அந்தப் பூச்சிக்கொல்லிக்கு தமிழகத்தில் தடைசெய்ய வைத்தது.</p>
<p class="content">பி.டி. எனப்படும் மரபணு மாற்று விதைகளுக்கு எதிராக கடுமையான வாதங்களை எடுத்து வைத்து, விவசாயிகள் மற்றும் இயற்கை ஆர்வலர்களின் குரலை ஓங்கி ஒலித்து, தமிழகத்தில் உணவுப் பொருட்களில் பி.டி-க்கு இடம் இல்லை என்று அரசாங்கத்தை அறிவிக்கச் செய்தது.</p>
<p class="content">நூறு நாள் வேலை திட்டத்தைப் பற்றிய ஆய்வை மேற்கொண்டு, அதனால் விவசாயத்தில் ஏற்படும் பாதிப்புகளை முதன்முதலில் பதிவு செய்தது.</p>
<p class="content">நாட்டு மாடுகள், பாரம்பரிய ரக விதைகளைப் பரவலாக்குதல் என எல்லை விரிவுபடுத்தப்பட்டுக் கொண்டே இருக்கிறது. குறிப்பாக, அழியும் தருவாயில் இருந்த அறுபதாம் குறுவை, பூங்கார் உள்ளிட்ட ரக நெல் விதைகள் மீட்டெடுக்கப்பட்டு பரவலாக்கப்படும் விஷயத்தில் பங்களிப்பது!</p>
<p class="content">சிறுதானியங்கள் மற்றும் சிறுதானிய உணவுகள் குறித்து இன்றைக்கு பேரளவில் விழிப்பு உணர்வு ஏற்பட்டுள்ளது. இதற்கு அடித்தளமிட்ட பெருமை பசுமை விகடனுக்கு உண்டு. சிறுதானியத்துக்கென்றே ஆந்திராவில் செயல்படும் டிடிஎஸ் தொண்டு நிறுவன பெண்களின் பணிகளைப் படமெடுத்து தொடராக வெளியிட்டது.</p>
<p class="content">ராலேகான் சித்தி எனும் வறண்ட கிராமத்தை, வளமாக்கிய அண்ணா ஹஜாரே மற்றும் அவருடைய கிராமம் இரண்டையும் ஒரு நீண்ட தொடர் மூலமாக தமிழகத்துக்கு அறிமுகப்படுத்தியது.</p>
<p class="content">தமிழகத்தில் டி.ஏ.பி. உள்ளிட்ட ரசாயன உரங்களுக்கு தட்டுப்பாடு ஏற்பட்ட சமயத்தில், ஆங்காங்கே இயற்கை உரங்களே போதும் என்று இயற்கை வேளாண் விஞ்ஞானி நம்மாழ்வார் தலைமையில் விழிப்பு உணர்வு பயிற்சிக் கூட்டங்களை நடத்தியது!</p>
<p class="content">மரப்பயிர்கள் வளர்ப்பில் மகத்தான மகசூல் என்பதைத் தொடர்ந்து விவசாயிகளின் மனதில் விதைத்து, தமிழகம் தழுவிய அளவில் பெருவாரியான விவசாயிகளை மரம் வளர்ப்பில் இறக்கி விட்டிருப்பது!</p>
<p class="content">ஆடு வளர்ப்பு, வீட்டுத்தோட்டம், காளான் வளர்ப்பு உள்பட பலவிதமான பயனுள்ள விஷயங்களை கையில் எடுத்து, தமிழகம் தழுவிய அளவில் தொடர்ந்து பயிற்சிகளை அளித்து வருவது.</p>
<p class="content">ரசாயன வேளாண்மைப் பக்கம் மட்டுமே பெரும்பாலும் பார்வையை வீசிக் கொண்டிருந்த தமிழ்நாடு வேளாண்மைப் பல்கலைக்கழகத்தை, இயற்கை வேளாண்மை பக்கம் திருப்பிவிட்டது. இதற்காக பல்கலைக்கழக வளாகத்திலேயே கூட்டங்களை நடத்த வைத்தது.</p>
<p class="content">உங்களின் பேராதரவோடு பசுமை விகடன் சாதித்த பட்டியல் இன்னும் இன்னும் நீண்டுகொண்டே  போகும். அதேபோல இன்னும் இன்னும் சாதிக்க வேண்டிய பட்டியலும் நீண்டு கொண்டேதான் இருக்கிறது. அவற்றையும் உங்களின் பேராதரவோடு சாதிப்போம்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">அமோக மகசூல்! </div>
<div class="subtitle1"></div>
<div class="content" style="border-top:1px solid #DDD;">
<p class="content"><span style="color: #993300">அ</span>னைவருக்கும் பசுமை வணக்கம்!</p>
<p class="content">தை மாதம்... விவசாயிகளுக்கும் மகசூல் மாதம். பசுமை விகடனுக்கும், அதுவே! ஆம், ஒவ்வொரு ஆண்டின் சிறப்பிதழிலும், பலன்பெற்ற விவசாயிகளில் சிலர்... 'படிச்சோம், விதைச்சோம்’ என்ற தலைப்பில் பக்கம் பக்கமாக பேசுவதுதான் பசுமை விகடனின் மகசூல். வழக்கம் போலவே, இந்த எட்டாம் ஆண்டு சிறப்பிதழுக்கும் நல்ல அறுவடைதான்!</p>
<p class="content"><img alt="" align="right" width="134" height="180" src="http://cdnw.vikatan.com/pasumai/2014/02/ywvlnj/images/pv05a.jpg">காஞ்சிபுரம் மாவட்டம், திருக்கழுக்குன்றம் காவல் நிலைய ஆய்வாளர் இளங்கோவன், விவசாயத்தையும் தீவிரமாக மேற்கொண்டிருப்பதைப் பார்க்கும்போது, நம்பிக்கை ஊற்றெடுக்கிறது!</p>
<p class="content">ஆடு, மாடு, கோழி போல... பன்றி வளர்ப்பும், இன்று பெருமைக்குரியதாக மாறியிருப்பதுதான் ஆச்சர்யம்! பன்றி வளர்ப்பில் சாதித்துக் கொண்டிருக்கும் கோட்டைமுத்து... அதற்கு ஓர் எடுத்துக்காட்டாக ஜொலிக்கிறார்!</p>
<p class="content">இன்னும்...</p>
<p class="content">''எங்க தோட்டத்துல இருக்கற அத்தனையுமே, 'பசுமை விகடன்’ எங்களுக்குக் கொடுத்த பரிசுதான். எங்க தோட்டத்துக்கு வாங்க'' என்று அன்போடு அழைப்பு விடுக்கும் நாகப்பட்டினம் நண்பர்கள் சிவக்குமார், அமீது!</p>
<p class="content">''பலவித இயற்கை விவசாயத் தொழில்நுட்பங்களைத் தெரிஞ்சுக்கிட்டு, பாரம்பரிய ரகங்கள்ல அருமையான மகசூல் அள்ளுறேன்'' என்று சிலாகித்துச் சொல்லும் திருக்கோவிலூர் அருள்மொழி!</p>
<p class="content">''நான்கே மாதம்... நாலு லட்சம்... வெற்றிகரமான லாபம் தரும் வெள்ளரி'' என்று உற்சாகமாகச் சொல்லும் திருப்பூர் சாமிநாதன்-பழனிச்சாமி சகோதரர்கள்!</p>
<p class="content">''பசுமை விகடனைப் படிச்சேன்... பாறையிலயும் பயிர் வளர்த்தேன்'' என்று சொல்லும் புதுக்கோட்டை கணபதி...</p>
<p class="content">''மதிப்புக்கூட்டும் மந்திரம் தொடர், இன்னிக்கு என் வாழ்க்கையில ஒளி ஏத்தி வெச்சுருக்கு'' என்றபடி, நெல்லிக்காயை மதிப்புக் கூட்டி லாபம் பார்க்கும் திண்டுக்கல் ஜெயக்குமார்!</p>
<p class="content">என்று ஒரு பானைச் சோற்றுக்கு ஒரு சோறு பதமாக ஒவ்வொருவரும் பேசியிருப்பதைக் கேட்கக் கேட்க... பெற்ற மனதுக்கு இணையான பூரிப்பு பொங்குகிறது! அதேசமயம், 'உங்களின் பொறுப்பு இன்னும் அதிகரித்துக் கொண்டே இருக்கிறது' என்கிற அன்பான எச்சரிக்கையும் மனதுக்குள் பிறக்கிறது.</p>
<p class="content">இணைவோம் ஓர் இயக்கமாக!</p>
<p class="content"> ஆசிரியர்</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பயிற்சி கொடுத்த பரிசு...!</div>
<div class="subtitle1">வெகுமதி கொடுத்த வெண்பன்றி !</div>
<div class="subtitle2"></div>
<div class="content" style="border-top:1px solid #DDD;">
<p class="content"> </p>
<p style="text-align: right"><img width="170" height="50" alt="" src="http://cdnw.vikatan.com/pasumai/2014/02/ywvlnj/images/8.jpg"></p>
<p class="content">''பசுமை விகடன் வாங்கினதும், முதல்ல 'தண்டோரா' பகுதியைத்தான் பார்ப்பேன். அதுல, கால்நடை வளர்ப்புப் பயிற்சி சம்பந்தமா அறிவிப்பு வந்திருந்தா... உடனே அந்தப் பயிற்சிக்கு ஆஜராகிடுவேன். அப்படிக் கத்துக்கிட்டுத்தான், இப்போ பன்றி வளர்ப்புல இறங்கியிருக்கேன்'' என்று குதூகலப்படுகிறார், சென்னை, பெருங்குடியைச் சேர்ந்த கோட்டைமுத்து.</p>
<p class="content">காஞ்சிபுரம் மாவட்டம், மேல்மருவத்தூர் அருகே உள்ள ஒரத்தி கிராமத்திலிருந்து 5 கிலோ மீட்டர் தொலைவில் இருக்கிறது சிறுதாமூர். அங்குதான், கோட்டைமுத்துவின் வெண்பன்றிப் பண்ணை இருக்கிறது. பசுமைப் போர்த்திய நெல் வயல்களுக்கு மத்தியில் அமைந்துள்ள பண்ணையில் பராமரிப்புப் பணிகளில் ஈடுபட்டிருந்த கோட்டைமுத்துவைச் சந்தித்தோம்.</p>
<p class="content">'எலெக்ட்ரிக் பொருள்கள் தயாரிக்கிற கம்பெனியில வேலை செஞ்சுட்டு இருந்தேன். அங்க செக்யூரிட்டியா வேல செஞ்ச பொன்னுரங்கம் மூலமா, 2009-ம் வருஷத்துல 'பசுமை விகடன்’ அறிமுகமாச்சு. முதன்முதல்ல அதை படிச்சப்போ... எனக்குள்ள இவ்வளவு மாற்றத்தை அது ஏற்படுத்தும்னு நான் நினைச்சுகூட பாக்கல. விவசாயம், கால்நடைனு நிறைய விஷயங்கள் இருந்ததால தொடர்ந்து படிக்க ஆரம்பிச்சேன். அதுதான் எனக்கு விவசாயம் மேல அதிக ஆர்வத்தை ஏற்படுத்துச்சு. நிறைய கால்நடை வளர்ப்பு பயிற்சிகள்ல கலந்துக்கிட்டேன். அதுக்கப்பறம்தான் தம்பியோடு சேர்ந்து விழுப்புரம் பக்கத்துல அஞ்சு ஏக்கர் நிலம் வாங்கினேன். அது எனக்கு தூரமா இருந்ததால, இங்க 2 ஏக்கர் நிலம் வாங்கிட்டேன்.</p>
<p class="content">முதல் போகமா 40 சென்ட்ல சிகப்புகார் நெல்லும், 40 சென்ட்ல மக்காச்சோளமும் போட்டேன். 'யூரியா போடாம பயிர் விளையாது’னு சுத்தியிருக்கிறவங்க சொன்னாங்க. எதைப் பத்தியும் கவலைப்படாம, இயற்கை விவசாயத்துலதான் செஞ்சேன். நல்ல மகசூல் கிடைச்சது. அதுல கிடைச்ச நெல்லை அரிசியாக்கி, 'பசுமை விகடன்’ மூலமா தொடர்பு கிடைச்ச சிலருக்கு விற்பனை செஞ்சேன். அதுக்கப்பறம் பக்கத்திலேயே ரெண்டு ஏக்கர் சவுக்குத் தோட்டத்தையும் வாங்கிப் போட்டுட்டேன்'' என்று முன்னுரை கொடுத்த கோட்டைமுத்து, தொடர்ந்தார்.</p>
<p style="text-align: center"><img width="600" height="410" alt="" src="http://cdnw.vikatan.com/pasumai/2014/02/ywvlnj/images/pv28a.jpg"></p>
<p style="text-align: center"><span style="color: #993300">கவலைப்பட்டா காசு கிடைக்காது! </span></p>
<p class="content">''விவசாயம் செய்யுறப்போ வயல் பக்கத்துல இருந்து பாத்துக்க வேண்டியிருந்துச்சு. ஆனா, உடனடியா குடும்பத்தை கிராமத்துக்கு அழைச்சுட்டு வரமுடியல. அதனால ஆடு, மாடு வளர்க்கலாம்னு யோசிச்சப்பதான் வெண்பன்றி வளர்க்கற யோசனை வந்துச்சு. உடனே, அரியலூர்ல ஒருத்தர்கிட்ட பன்றிக்குட்டிகளை வாங்கிட்டு வந்துட்டேன். இவரும், பயிற்சி மூலமா எனக்கு அறிமுகமானவர்தான்.</p>
<p class="content"><img align="right" width="300" height="287" alt="" src="http://cdnw.vikatan.com/pasumai/2014/02/ywvlnj/images/pv28c.jpg">ஆரம்பத்துல 460 சதுரடியில தடுப்புகள் வெச்சு அஞ்சு தாய்பன்றிகள், அஞ்சு குட்டிகளை வாங்கிட்டு வந்தேன். எங்க குடும்பத்துல இதுவரைக்கும் யாரும் இந்தத் தொழில் செஞ்சதில்ல. அதை விரும்பவும் இல்லை. என் மனைவிகூட 'உங்களுக்கு எதுக்கு இந்த வேலை? வேற தொழில்கூட செய்யலாமே...’னு சொன்னாங்க. இதுக்காக அவங்க ஒரு வாரம் என்கிட்ட பேசாமக்கூட இருந்தாங்க. ஆனா, நான் கவலைப்படவேயில்லை.</p>
<p class="content">ஆரம்பத்துல பசுந்தீவனம், அடர்தீவனம் கொடுத்து வளர்த்தேன். அதுல சரியான வளர்ச்சியில்லை. அப்பறம், பெருங்குடி பக்கம் காலேஜ் ஹாஸ்டல்கள்ல கிடைக்கிற வீணான, மீதமாகிற உணவுப் பொருள்களை எடுத்துட்டு வந்து கொடுக்க ஆரம்பிச்சேன். ஓரளவுக்கு வளர ஆரம்பிச்சது. ஒரு வருஷத்துல குட்டிகளோட எண்ணிக்கை அதிகமாயிடுச்சு. அதனால, முறையா கொட்டகை போட்டு வேலைக்கு ஒருத்தரை சேர்த்துக்கிட்டேன். இதுக்காக வங்கியில கடன் உதவியையும் வாங்கினேன்'' என்ற கோட்டைமுத்து, பன்றி, பராமரிப்பு முறைகள் பற்றி விளக்கமாகச் சொன்னார்.</p>
<p style="text-align: center"><span style="color: #993300">3 மாதத்தில் விற்பனை! </span></p>
<p class="content">''பன்றிகளுக்குனு சில குணங்கள் உண்டு. குறிப்பிட்ட இடத்திலதான் சாணமும், மூத்திரமும் போகும். ஒண்ணு மேல ஒண்ணு படுத்துகிட்டுத் தூங்கும். தீவனத்தை வைக்கும்போது கூட்டமாத்தான் சாப்பிடும். பசிக்க ஆரம்பிச்சா, எல்லாம் சேர்ந்து அலற ஆரம்பிச்சுடும். இதையெல்லாம் சமாளிக்கணும். பன்றிப் பண்ணையில தீவனம்தான் ரொம்ப முக்கியம். அதனால அதுக்கு சரியான ஏற்பாட்டைப் பண்ணிடணும். பிறந்த 50 நாள்ல தாய்கிட்ட இருந்து குட்டிகளைப் பிரிச்சுடணும். ஒரே வயசுள்ள இருப்பத்தஞ்சு குட்டிகளை ஒரு கொட்டகைக்குள்ள ஒண்ணா விடலாம். வளர வளர இட நெருக்கடி அதிகமாகும். அதுக்கேத்த மாதிரி பிரிச்சு விடணும். 3 மாச வயசுல குட்டிகளை விக்கலாம். அந்த சமயத்துல ஒரு குட்டி 2 ஆயிரத்து 500 ரூபாய்ல இருந்து, 3 ஆயிரத்து 500 ரூபாய் வரை விலை போகும்.</p>
<p style="text-align: center"><span style="color: #993300">தனித்தனியாக வளர்ப்பு! </span></p>
<p class="content"><img hspace="6" vspace="6" align="left" width="269" height="226" alt="" src="http://cdnw.vikatan.com/pasumai/2014/02/ywvlnj/images/pv28b.jpg">6 மாச வயசு வந்த உடனே, கறிக்கு வளர்க்கற குட்டிகளையும், தாய்ப்பன்றிகளா மாத்த விரும்புற குட்டிகளையும் தனித்தனியா பிரிச்சுடணும். சினைக்கு வளர்க்குற பன்றிகளோடு ஒரு கிடா பன்றியையும் விட்டுடணும், 11 மாசத்துக்கு மேல் பன்றிகள் சினைக்கு வரும். சினை பிடிச்ச பன்றியை தனி ஷெட்ல அடைச்சுடணும். பன்றியோட சினைக்காலம் 3 மாதம் 3 வாரம் 3 நாள். ஒரு பன்றி சராசரியா 7 குட்டில இருந்து 12 குட்டி வரை போடும். வருஷத்துக்கு ஒரு தடவை பன்றிகள் சினைக்கு வரும். குட்டிகளைப் பிரிச்ச பிறகு, அடுத்து வர்ற சினைப்பருவத்துல கிடாவோட சேர்க்கக் கூடாது. அடுத்தப் பருவத்துக்கு வரும்போதுதான் கிடாவோட சேர்க்கணும். அப்போதான், பன்றியோட உடல் நிலை சீராக இருக்கும். 2 வருஷத்துக்கு ஒரு தடவை கிடாவை மாத்திடணும்.  </p>
<p class="content">பிறந்த 50 நாள் வரை தாய்ப்பாலே போதுமானதா இருக்கும். அதுக்கப்பறம் உணவு கொடுக்கலாம். தாய்ப்பன்றிகளா மாத்த வளக்குற பன்றிகளுக்கு உணவுக்கழிவுகளோட... பசுந்தீவனம், அடர்தீவனம் எல்லாத்தையும் கொடுக்கணும். 2 சினைப் பன்றிகளுக்கு ஒருவேளைக்கு மூணு கிலோ அடர்தீவனம், 7 கிலோ பசுந்தீவனம், ஒரு அன்னக்குடை உணவுக்கழிவுனு கொடுக் கிறோம். கறிக்காக வளர்க்கற பன்றிகளுக்கு கழிவுகளை மட்டும் கொடுத்தா போதுமானது. இந்தப் பன்றிகளுக்கு காலையில் ஒரு குடம் கழிவு, சாயங்காலம் ஒரு குடம் கழிவுனு கொடுக்குறோம். பசிக்கேத்த மாதிரி சாப்பாட்டோட அளவைக் கூட்டி, குறைச்சுக் கணும். கறிக்கு வளர்க்குற பன்றிகள் ஒரு வருஷத்துக்குள்ள 90 கிலோ வரைக்கும் எடை வந்துடும்.</p>
<p class="content">தினமும் காலையில் ஏழு மணிக்கு ஷெட் முழுக்க கழுவிவிட்டு, ஒவ்வொரு பன்றியையும் குளிப்பாட்டி விடுவோம். கழுவி முடிக்க,</p>
<p class="content">11 மணி ஆகிடும். அதுக்கப்பறம்தான் தீனி வைப்போம். சாயங்காலம் 5 மணிக்கு தீனி வைப்போம். எப்பவும் ஷெட்டுக்குள்ள தண்ணி இருக்குற மாதிரி பாத்துக்குவோம். வாரம் ஒரு தடவை பசுந்தீவனத்தோட வேப்பிலையைக் கலந்து கொடுக்குறோம். அதனால வயித்துல புழுக்கள் இருக்காது'' என்ற கோட்டைமுத்து, நிறைவாக வருமானம் பற்றிச் சொன்னார்.    </p>
<p style="text-align: center"><img width="300" height="163" alt="" src="http://cdnw.vikatan.com/pasumai/2014/02/ywvlnj/images/pv28d.jpg"></p>
<p style="text-align: center"><span style="color: #993300">வருஷமெல்லாம் வருமானம்! </span></p>
<p class="content">''முதல் ஈத்து மூலமா 65 குட்டிகள் கிடைச்சுது. அதுல கொஞ்சத்தை வித்துட்டு, மீதியை வளர்க்க ஆரம்பிச்சேன். இப்போ கையில 20 தாய் பன்றிகள், 89 குட்டிகள் (3 மாதம் முதல் 6 மாத வயது வரை), 21 பால் குட்டிகள், 5 கிடாக்கள்னு மொத்தம் 135 பன்றிகள் இருக்கு. கொட்டகைக்கு 5 லட்ச ரூபாய் செலவாச்சு. தீவனம், போக்குவரத்து, மின்சாரம், சம்பளம்னு வருஷத்துக்கு சராசரியா ஆறரை லட்ச ரூபாய் வரை செலவாகுது. இந்த ஒரு வருஷத்துல மொத்தம் 11 லட்சத்து 50 ஆயிரம் ரூபாய் செலவாகிடுச்சு. இதுவரை 4 லட்ச ரூபாய்க்கு பன்றிகளை விற்பனை செஞ்சுருக்கேன். பண்ணையில</p>
<p class="content">5 லட்ச ரூபாய் மதிப்புக்கு பன்றிகள் இருக்கு. அடுத்தடுத்த வருஷத்துல இன்னமும் விற்பனை கூடும். அப்போ லாபமும் அதிகரிக்கும்''¢ என்று மகிழ்ச்சியுடன் சொன்னார் கோட்டைமுத்து.</p>
<p style="text-align: right"><span style="color: #800080">தொடர்புக்கு,<br>
கோட்டைமுத்து,<br>
செல்போன்: 91505-89396. </span></p>
<hr>
<p style="text-align: center"><span style="color: #993300"><span style="font-size: medium">குறைந்த விலையில் குட்டிகள்! </span></span></p>
<p class="content"><img align="left" width="150" height="215" alt="" src="http://cdnw.vikatan.com/pasumai/2014/02/ywvlnj/images/pv28e.jpg">பன்றி வளர்ப்பு பற்றிப் பேசிய காஞ்சிபுரம் மாவட்டம், காட்டுப்பாக்கம், வேளாண் அறிவியல் நிலையப் பேராசிரியர் மற்றும் தலைவர் குமாரவேல், ''கறி, இனவிருத்தினு பன்றி வளர்ப்புல ரெண்டு வகைகள் உண்டு. இனவிருத்திக்காக வளர்க்கும் பன்றிகளுக்கு பசுந்தீவனமும், அடர்தீவனமும் மட்டும்தான் கொடுக்கணும். அப்போதான், புரதச்சத்து, மாவுச் சத்து, வைட்டமின்கள், தாதுஉப்புகள்னு எல்லா சத்துகளும் கிடைக்கும்.</p>
<p class="content">கறிக்காக வளர்க்கும்போது, உணவகக் கழிவுகளை மட்டுமே கொடுத்தாப் போதும். ஆனா, சூடுபடுத்திக் கொடுக்கணும். எங்கள் வேளாண் அறிவியல் நிலையத்தில் உயிர் எடைக்கு ஒரு கிலோ 200 ரூபாய்னு வளர்ப்புக்கான குட்டிகள் விற்பனைக்கு இருக்கு. ஒரு குட்டி 7 கிலோவுல இருந்து, 10 கிலோ எடை வரை இருக்கும்'' என்றவர்,</p>
<p class="content">''வசம்பை இடிச்சு தண்ணியில கலந்து பன்றிகள் மேல தெளிச்சுவிட்டா... ஈ மொய்க்காது'' என்று அருமையான ஒரு யோசனையையும் சொன்னார்!  </p>
<p style="text-align: right"><span style="color: #800080">தொடர்புக்கு,<br>
தொலைபேசி: 044-27452371 </span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">நான்காவது பைப்லைன் திட்டமா.. விவசாயத்தை நசுக்கும் திட்டமா...?</div>
<div class="subtitle1">துயரத்தில் தூத்துக்குடி விவசாயிகள்...</div>
<div class="subtitle2">இ. கார்த்திகேயன் படங்கள்: ஏ. சிதம்பரம் </div>
<div class="subtitle3"></div>
<div class="content" style="border-top:1px solid #DDD;">
<p style="text-align: right"><span style="color: #800080">பிரச்னை </span></p>
<p class="content">''ஊருக்கு இளைச்சவன் பிள்ளையார் கோயில் ஆண்டினு சொல்ற மாதிரி... இப்போ நாங்கதான் ஆண்டி நிலைமையில இருக்கோம். இந்த நாட்டில் விவசாயியாக பிறந்தது அவ்வளவு தப்பா என்ன?'' என்று கொந்தளிக்கிறார்கள், தூத்துக்குடி மாவட்ட விவசாயிகள்.</p>
<p class="content">டிசம்பர் 6-ம் தேதி, 252 கோடியே 44 லட்சம் ரூபாய் செலவில்... மருதூர் அணையில் இருந்து நான்காவது பைப்லைன் மூலம் தூத்துக்குடி மாநகராட்சிக்கு தினசரி</p>
<p class="content">9 கோடியே 70 லட்சம் லிட்டர் தண்ணீர் எடுக்கும் திட்டத்தை வீடியோ கான்ஃபரன்சிங் மூலம் துவக்கி வைத்துள்ளார், முதல்வர் ஜெயலலிதா. இதுதான் பிரச்னையே!</p>
<p class="content">'இத்திட்டத்தை அரசு கைவிட வேண்டும்’ என்று பல மாதங்களாக விவசாயிகள் போராடி வரும் சூழ்நிலையில்... விவசாயிகளை அலட்சியப்படுத்தி, முதல்வர் திட்டத்தைத் துவக்கி வைத்திருப்பதில், கடும் அதிருப்தியில் இருக்கிறார்கள், விவசாயிகள். இதனால், தாமிரபரணி நதி நீர்ப் பேரவை விவசாயிகள், விவசாயிகள் குறை தீர்க்கும் நாளைப் புறக்கணித்தோடு, அரசின் திட்டத்தை எதிர்த்து, மாவட்ட ஆட்சியர் அலுவலக வளாகத்தில் உண்ணாவிரதப் போராட்டத்தையும் நடத்தியுள்ளனர்.</p>
<p style="text-align: center"><img width="563" height="290" alt="" src="http://cdnw.vikatan.com/pasumai/2014/02/ywvlnj/images/pv64c.jpg"></p>
<p style="text-align: center"><span style="color: #993300">கார் சாகுபடியை காவு வாங்கிய திட்டம்!</span></p>
<p class="content">இதுபற்றிப் பேசிய விவசாயிகள், ''நெல்லையில் 40 ஆயிரம் ஏக்கர், தூத்துக்குடியில் 46 ஆயிரத்து 107 ஏக்கர் பரப்பில் கார், பிசானம், அட்வான்ஸ் கார் எனப்படும் முன்கார் சாகுபடி முறைகள் இருந்தன. மூன்று சாகுபடி முறை இருந்து என்ன பயன்? தண்ணீர் இருந்தால்தானே பயிர் வளரும்? திருவைகுண்டம் அணையில் இருந்து</p>
<p class="content"><img align="right" width="100" height="154" alt="" src="http://cdnw.vikatan.com/pasumai/2014/02/ywvlnj/images/pv64b.jpg">20 எம்.ஜி.டி திட்டத்தின் மூலம் தொழிற்சாலைகளுக்கு நாள் ஒன்றுக்கு 9 கோடி லிட்டர் தண்ணீர் எடுக்கிறார்கள். இதனால், அணையின் கொள்ளளவு எட்டு அடியில் இருந்து ஓர் அடியாக குறைந்து விட்டது. இத்திட்டம் அமலுக்கு வந்த 75-ம் ஆண்டுக்குப் பிறகு, தூத்துக்குடி மாவட்டத்தில் கார் சாகுபடிக்கு அரசு அனுமதி மறுத்துவிட்டது. இத்திட்டத்தின் மூலம் பொதுப்பணித் துறையிடமிருந்து ஆயிரம் லிட்டர் தண்ணீரை 50 பைசாவுக்கு வாங்கி, தொழிற்சாலைகளுக்கு 15 ரூபாய்க்கு விற்று வரும் தமிழ்நாடு குடிநீர் வடிகால் வாரியம், பொதுப்பணித்துறைக்கு 100 கோடி ரூபாய் பாக்கி வைத்துள்ளது.</p>
<p style="text-align: center"><span style="color: #993300">சினிமாவுக்கு சீராட்டு.. விவசாயத்துக்கு வேட்டு!</span></p>
<p class="content">சினிமா நூற்றாண்டு விழாவுக்கு அரசு சார்பில் 10 கோடி நிதி அளிக்கும் முதல்வர், இங்குள்ள 53 குளங்களையும், ஸ்ரீவைகுண்டம் அணையையும் தூர்வார சொற்ப நிதியாவது அளித்திருக்கலாம். ஸ்ரீவைகுண்டம் அணையைத் தூர்வார ஸ்டெர்லைட் நிறுவனம் 10 லட்ச ரூபாய் அளித்துள்ளது. இதைவிட அரசாங்கத்துக்கு வேறு கேவலம் உண்டா? கையில் இருந்து காலணாகூட அரசு செலவழிக்க வேண்டாம். குடிநீர் வடிகால் வாரியம் பாக்கி வைத்துள்ள 100 கோடி ரூபாயைக் கொடுத்தாலே, 53 குளங்களையும், ஸ்ரீவைகுண்டம் அணையையும் தூர்வாரி விவசாயிகளின் துயர் துடைக்கலாம். இதைப் பல முறை கூறியும் அரசு காதிலே வாங்கிக் கொள்ளவில்லை. இந்த லட்சணத்தில் விவசாயத்துக்கு உலை வைக்கும் இன்னொரு திட்டத்தையும் தொடங்கி விட்டனர்'' என்று கொதித்தனர்.</p>
<p class="content">தாமிரபரணி நதிநீர்ப் பேரவையின் அமைப்பாளரான 93 வயதான மூத்த விவசாயி நயினார் குலசேகரன், ''தூத்துக்குடி மாவட்டத்திலுள்ள 46 ஆயிரத்து 107 ஏக்கரில் தண்ணீர் இல்லாமல் 20 ஆயிரம் ஏக்கர் தரிசாகி விட்டது. 'மருதூர் அணையில் இருந்து நாலாவது பைப்லைன் திட்டம் மூலம் தூத்துக்குடி மாநகராட்சிக்கு தண்ணீர் கொண்டு செல்லும் திட்டம் தவறானது’ என மதுரை மண்டல பொதுப்பணித்துறை தலைமைச் செயற்பொறியாளர் சம்பத், அரசுக்கு அறிக்கை அனுப்பியும், திட்டத்தை நிறைவேற்றியிருக்கிறது இந்த அரசு. மருதூர் அணையில் இருந்து தூத்துக்குடிக்கு தண்ணீர் கொண்டு செல்லும் இத்திட்டத்தைத் தடை செய்யாவிட்டால், எஞ்சியுள்ள நிலங்களில் விவசாயம் அடியோடு அழிவதோடு, 1,053 கிராமங்களுக்கான குடிநீர் விநியோகமும் தடைபடும்.</p>
<p style="text-align: center"><img width="400" height="177" alt="" src="http://cdnw.vikatan.com/pasumai/2014/02/ywvlnj/images/pv64d.jpg"></p>
<p class="content">அதற்காக தூத்துக்குடிக்கு தண்ணீர் கொடுக்க வேண்டாம் என்று நாங்கள் சொல்லவில்லை, ஸ்ரீவைகுண்டம் அணையில் இருந்து வீணாக கடலில் கலக்கும் 10 டி.எம்.சி தண்ணீரை முக்காணி-சேர்ந்தமங்கலம் ஆற்றில் லோயர் டேம் அமைத்து, அதிலிருந்து தூத்துக்குடிக்கு தண்ணீர் எடுக்கலாமே... மருதூர் அணையில் இருந்து கோரம்பள்ளம் பகுதி வழியாக தண்ணீர் எடுக்கலாம். இப்படி பல வழிகள் இருக்க, ஏன் விவசாயிகளின் வயிற்றில் அடிக்க வேண்டும்?'' என்று கேள்வியை எழுப்பியவர்,</p>
<p class="content">''இது விவசாயிகளின் போராட்டம் மட்டுமல்ல. அனைவருக்குமான போராட்டம். தண்ணீர் இல்லை என்பதற்காக ஊரை விட்டு வேறு தொழிலைத் தேடி ஓடிப் போவதற்கு விவசாயிகள் ஒன்றும் கோழைகள் அல்ல. தண்ணீருக்காகப் போராடுவோம். விவசாயத்துக்கு உலை வைக்கும் நாலாவது பைப்லைன் திட்டத்தை அரசு கைவிடும் வரை உண்ணாவிரதம் இருக்கத் தயாராக இருக்கிறேன்'' என மார்பில் ஓங்கி அறைந்தபடி ஆவேசத்துடன் கண்ணீர் விட்டார்!</p>
<p style="text-align: center"><span style="color: #993300">தடை செய்யக் கோரி வழக்கு!</span></p>
<p class="content">விவசாயிகள், தொழிற்சாலைகள், பொதுமக்கள் என யாருக்கும் பாதிப்பில்லாமல் இந்தத் திட்டத்தைச் செயல்படுத்த மாற்று வழிகளை அமல்படுத்தக் கோரியும், தற்போது தொடங்கியுள்ள நான்காவது பைப்லைன் திட்டத்தைத் தடை செய்யக் கோரியும் ஆயக்கட்டுதாரர் உரிமைப் பாதுகாப்பு வழக்காகவும், பொதுநல வழக்காகவும் மதுரை உயர்நீதிமன்றத்தில் விவசாயிகள், விவசாய சங்கங்கள் சார்பில் வழக்கு தொடுக்கப்பட்டுள்ளது.</p>
<hr>
<p style="text-align: center"><span style="color: #993300">''அரசு கவனத்துக்குக் கொண்டு செல்கிறேன்..!''</span></p>
<p class="content"><img align="left" width="88" height="126" alt="" src="http://cdnw.vikatan.com/pasumai/2014/02/ywvlnj/images/pv64a.jpg">இந்தப் பிரச்னை பற்றி தூத்துக்குடி மாவட்ட ஆட்சியர் ரவிக்குமாரிடம் பேசினோம், ''அரசுத் தரப்பில் 4-வது பைப்லைன் திட்டம் செயல்படுத்தப்படுவதற்கு முன்பே அதன் நிறை மற்றும் குறைகள் ஆராயப்பட்டன. மக்களின் குடிநீர்த் தட்டுப்பாட்டு பிரச்னையைத்  தீர்ப்பதற்காகவே இத்திட்டம் முதல்வரால் தொடங்கி வைக்கப்பட்டது. ஆரம்பம் முதலே விவசாயிகள் இத்திட்டத்துக்கு எதிர்ப்பு தெரிவித்து வருகின்றனர். விவசாயிகளுக்கும், மக்களுக்கும் பாதிப்பு இல்லாமல், வேறு வழிகள் இருக்கும்பட்சத்தில், அதை மனுவாகக் கொடுத்தால், அரசாங்கத்தின் கவனத்துக்குக் கொண்டு செல்கிறேன்'' என்று சொன்னார்.</p>
<p style="text-align: center"><span style="color: #993300">இது குடிநீர்த் திட்டமல்ல... குடிகெடுக்கும் திட்டம்!</span></p>
<p class="content">'குடிநீர்த் திட்டம் என்ற பெயரில் செயல்படுத்த உள்ள இத்திட்டத்தின் உண்மையான நோக்கம் பொதுமக்களுக்கு குடிநீர் கொடுப்பதல்ல... பொதுமக்கள் பெயரில் தனியார் நிறுவனங்களுக்கும், தொழிற்சாலைகளுக்கும் தண்ணீர் கொடுக்கத்தான் இப்படி ஒரு திட்டத்தை, எதிர்ப்புகளை மீறி செயல்படுத்துகிறார்கள்’ என்று சொல்லும் விவசாயச் சங்கப் பிரதிநிதிகள், அதற்கான ஆதாரங்களையும் சொன்னார்கள்.</p>
<p class="content">''தற்போது, 38 ஆயிரத்து 325 வீட்டு குடிநீர் இணைப்பு, 1,607 வீடு அல்லாத குடிநீர் இணைப்பு, 5 சிறிய சாப்பாட்டுக் கடை மற்றும் தொழிற்சாலை என மருதூர் அணையில் இருந்து குடிநீர் இணைப்புகள் வழங்கப்பட்டுள்ளன. ஆனால், 'இந்த நாலாவது பைப்லைன் திட்டம் அமலுக்கு வந்தவுடன், 38 ஆயிரத்து 325 வீட்டு குடிநீர் இணைப்புகளுடன், கூடுதலாக 1,675 வீட்டு குடிநீர் இணைப்புகளை அதிகரித்து, 40 ஆயிரம் என்று உயர்த்தப் போகிறார்கள். அதேசமயம், 1,607 வீடு அல்லாத குடிநீர் இணைப்புகளுடன், புதிதாக 21 ஆயிரத்து 353 இணைப்புகளைச் சேர்த்து 22 ஆயிரத்து 960 ஆகவும், 5 தொழிற்சாலை இணைப்புகளுடன் புதிதாக 1,195 இணைப்புகள் அதிகரித்து 1,200 இணைப்புகளாகவும் வழங்கப்படும்’ என அறிவித்திருக்கிறார்கள். இதன்படி பார்த்தால், வெறும் 1,675 வீட்டு இணைப்புகளை மட்டுமே புதிதாகக் கொடுத்துவிட்டு, 22 ஆயிரத்து 548 வீடு அல்லாத மற்றும் தொழிற்சாலை இணைப்புகளைக் கொடுக்க இருக்கிறார்கள் என்பதை இதிலிருந்தே தெளிவாகத் தெரிந்து கொள்ளலாம்'' என்கிறார்கள்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1"> ஜூஸ்... ஜாம்... மிட்டாய்... </div>
<div class="subtitle1">நெல்லியில் மதிப்புக்கூட்டினால் கூடுதல் லாபம்..! </div>
<div class="subtitle2">உ. சிவராமன் படங்கள்: வீ. சிவக்குமார் </div>
<div class="subtitle3"></div>
<div class="content" style="border-top:1px solid #DDD;">
<p style="text-align: right"><span style="color: #993300">முயற்சி </span></p>
<p class="content">''மயிலே, மயிலே இறகு போடுனு சொன்னா... போடவே போடாது. அதேமாதிரிதான் விவசாயமும். 'விலை கிடைக்கல... விலை கிடைக்கலனு புலம்பிக்கிட்டே இருந்தா, ஒண்ணும் நடக்காது. விவசாயிகளாகிய நாமதான் கவனமா களத்துல இறங்கி கலக்கணும்! ஒரு விவசாயி, எப்போ வியாபாரியாவும் மாறுறாரோ... அப்பதான் அவரோட உழைப்புக்குத் தகுந்த ஊதியம் கிடைக்கும். இதை சும்மா வாய் வார்த்தையா சொல்லலை... அனுபவப்பூர்வமா சொல்றேன்...''</p>
<p class="content"><img alt="" align="right" width="220" height="326" src="http://cdnw.vikatan.com/pasumai/2014/02/ywvlnj/images/pv70b(1).jpg">-விவசாயப் பொருளாதாரம் பற்றி பட்டவர்த்தனமாகப் பேசுகிறார், திண்டுக்கல் மாவட்டத்தைச் சேர்ந்த முன்னோடி நெல்லி விவசாயி, ஜெயக்குமார்.</p>
<p class="content">திண்டுக்கல்-மதுரை சாலையில் மெட்டூர் என்ற ஊரின் அருகில் இருக்கும் தன்னுடைய நெல்லித்தோப்பிலிருந்த ஜெயக்குமாரைச் சந்தித்தோம்.</p>
<p class="content">''இருபது வருஷமா விவசாயம் பாத்துக்கிட்டிருக்கேன். படிச்சது, டிப்ளமோ மெக்கானிக்கல் இன்ஜினீயரிங். ஆனாலும், விவசாயம் மேலதான் ஆசை. பதினோரு ஏக்கர் நிலம் இருக்கு. முன்ன பலா, சப்போட்டா, கொய்யானு பழ மரங்கள்தான் வெச்சுருந்தேன். பத்து வருஷத்துக்கு முன்ன... 'நெல்லி போட்டா நல்ல லாபம் கிடைக்கும்’னு சிலர் சொன்னதைக் கேட்டு, பதினோரு ஏக்கர்லயும் என்.ஏ-7, கிருஷ்ணன், சக்கையா, காஞ்சன், பி.எஸ்.ஆர்-1 இப்படி பல ரக நெல்லியை நட்டுட்டேன். தொழுவுரம், பஞ்சகவ்யா ரெண்டையும்தான் உபயோகப்படுத்தினேன். இயற்கை முறைங்கிறதால, காய்கள் பெருத்து இருக்கறதோட கலரும் நல்லா இருக்குது. நெல்லிக்காயை கேரளாவுக்குத்தான் அனுப்பிட்டு இருந்தேன். ஆரம்பத்துல நல்ல விலை கிடைச்சுது. போகப்போக விலை குறைய ஆரம்பிச்சிடுச்சு.</p>
<p style="text-align: center"><span style="color: #800080">தொழிலுக்கு வழிகாட்டிய தொடர்!</span></p>
<p class="content">அந்த சமயத்துலதான், 'பசுமை விகடன்’ல 'மதிப்புக்கூட்டும் மந்திரம் தொடர்’ வெளியாச்சு. அதைத் தொடர்ந்து படிக்கவும், ரொம்ப ஆர்வமாயிட்டேன். தஞ்சாவூர், இந்திய பயிர் பதனீட்டு மையத்துக்குப் போய் 'நெல்லியை மதிப்புக் கூட்ட முடியுமா?’னு கேட்டேன். அவங்களோட பயிற்சியில கலந்துக்க சொன்னாங்க. நெல்லிக்காய் மட்டுமில்லாம எல்லா பழங்கள்ல இருந்தும் மதிப்புக் கூட்டி லாபம் சம்பாதிக்குற வழிமுறைகளைச் சொல்லிக்கொடுத்தாங்க. ஒரு வாரம் தங்கி, நெல்லிக்காய்ல இருந்து 'ஜூஸ்’, 'ஜாம்’, 'மிட்டாய்’ செய்ற தொழில்நுட்பத்தைத் தெரிஞ்சு கிட்டு வந்து தொழிலை ஆரம்பிச்சுட்டேன்'' என்று முன்னுரை கொடுத்த ஜெயக்குமார், நெல்லியை மதிப்புக்கூட்டும் முறைகளைப் பட்டியலிட்டார்.</p>
<p style="text-align: center"><img alt="" width="600" height="360" src="http://cdnw.vikatan.com/pasumai/2014/02/ywvlnj/images/pv70c(1).jpg"></p>
<p style="text-align: center"><span style="color: #800080">நெல்லி ஜூஸ்!</span></p>
<p class="content">''பூ பூத்த 150-ம் நாள்ல பழமாகிடும். அதைப் பறிச்சி நல்லா கழுவி, 'ஷட்டரிங் மெஷின்’ல (இதன் விலை 50 ஆயிரம் ரூபாய்) போட்டு அரைச்சா... சதை தனியா, விதை தனியா வந்துடும். சதையை மட்டும் எடுத்து 'ஜூஸ் பிரெஸ்ஸர் மெஷின்’ல (இதன் விலை 1 லட்சத்து 50 ஆயிரம் ரூபாய்) போட்டு ஓட்டினா, 'ஜூஸ்’ மட்டும் வந்துடும். ஒரு மணி நேரத்துல 250 கிலோ பழங்கள்ல இருந்து 'ஜூஸ்’ எடுத்துடலாம். இதை 80-90 'டிகிரி செல்சியஸ்’ வெப்பநிலையில கொதிக்க வெச்சு, பிறகு குளிர வெச்சு... ஒரு லிட்டருக்கு 0.005 மில்லி என்கிற கணக்குல 'சிட்ரிக் அமில’த்தைக் கலந்து ஒரு 'டின்’ல ஊத்தி, பதினஞ்சு நாள் கழிச்சு வடிகட்டி 'பாக்கெட்’லயோ, 'பாட்டில்’லயோ நிரப்பி விற்பனை செய்யலாம். பழத்துல தயார் பண்றதால 'ஜூஸ்’ பொன்னிறமாகவும் நல்ல சுவையாவும் இருக்கும். ஒரு கிலோ பழத்துல 350 மில்லியில இருந்து 400 மில்லி வரைக்கும் 'ஜூஸ்’ கிடைக்கும். 700 மில்லி 'ஜூஸ்’ 100 ரூபாய் வரை விற்பனையாகுது.</p>
<p style="text-align: center"><span style="color: #800080">நெல்லிக்காய் கேண்டி (மிட்டாய்)!</span></p>
<p class="content"><img alt="" align="right" width="270" height="185" src="http://cdnw.vikatan.com/pasumai/2014/02/ywvlnj/images/pv70d(1).jpg">நெல்லிப் பழத்தை 90 டிகிரி செல்சியஸ் வெப்பநிலையில வேக வைக்கும்போது விதை தனியா பிரிஞ்சுடும். சதைப்பகுதியை மட்டும் எடுத்து ஒரு கிலோவுக்கு 0.005 மில்லி 'சிட்ரிக் அமிலம்’கிற கணக்குல கலந்து புரட்டி எடுத்து, தண்ணியில கழுவணும். பிறகு, சதைப்பகுதியோட எடைக்கு சம அளவுல ஜீனியை (சர்க்கரை) எடுத்து, மூணு பங்கா பிரிச்சு, முதல் நாள் ஒரு பங்கு ஜீனியைப் போட்டு கலந்து ஊற வைக்கணும். அடுத்த நாள் இன்னொரு பங்கு ஜீனி, அதுக்கடுத்த நாள் இன்னொரு பங்கு ஜீனினு போட்டு ஊற வைக்கணும். அப்பறம் அதை தண்ணியில கழுவி எடுத்து, தேவையான அளவு தேன் ஊத்தி ஊற வெச்சு, நாலு மணிநேரம் 'டிரையர்’ல வெச்சு எடுத்துட்டா கெட்டியாயிடும். இதை, 'பாக்கெட்’ பண்ணி விற்பனை செய்யலாம். ஒரு கிலோ 'கேண்டி’ 250 ரூபாய் வரை விற்பனையாகும்.</p>
<p style="text-align: center"><span style="color: #800080">நெல்லி ஜாம்!</span></p>
<p class="content">நெல்லிக்காயை நல்லா அரைச்சு, எடைக்குச் சம அளவு நாட்டுச் சர்க்கரையைப் போட்டு, தேவையான தண்ணிவிட்டு, 90 'டிகிரி செல்சியஸ்’ வெப்பநிலையில அடி பிடிக்காமக் கிண்டணும். நல்லா வெந்த பிறகு, அப்படியே குளிர வெச்சு... கிலோவுக்கு 0.005 மில்லி 'சிட்ரிக் அமிலம்’கிற கணக்குல கலந்து, காத்துப் புகாத பாட்டில்ல அடைச்சு வெச்சுட்டா 'ஜாம்’ தயார். இது, நாலு மாசம் வரைக்கும் கெடாது. ஒரு லிட்டர் ஜாமை 250 ரூபாய் வரை விற்பனை செய்யலாம்'' என்று சொன்ன ஜெயக்குமார் நிறைவாக,</p>
<p class="content">''நிறைய கம்பெனிக்காரங்க நேரடியா வாங்கிக்கறாங்க. ஒரு வண்டி தயார் செஞ்சு ரோட்டோரத்துல நேரடியாவும் விற்பனை செய்றேன். கூடுதல் விலை கிடைச்சா... காயாவே வித்துடுவேன். விலை குறையுற சமயத்துல மதிப்புக்கூட்டி வித்துடுவேன். அதனால, சந்தை விலை இறங்கினாலும் எனக்கு கவலை இல்லை. இதுக்கெல்லாம் காரணம், 'பசுமை விகடன்’தான்'' என்று கண்களில் நன்றி பொங்க விடைகொடுத்தார்.</p>
<hr>
<p style="text-align: center"><span style="color: #993300">டிராக்டர் போர்!</span></p>
<p class="content">'தொடர் நஷ்டத்தைச் சந்தித்து வருவதால், வங்கிக் கடன் தவணையைச் செலுத்த முடியவில்லை. எனவே கடன்களை தள்ளுபடி செய்ய வேண்டும். இல்லையென்றால், கடனுக்கு வாங்கிய டிராக்டர்களை வங்கிகளே திருப்பி எடுத்துக் கொள்ள வேண்டும்’ என்ற கோரிக்கையை வலியுறுத்தி... டிராக்டர்களை ஒப்படைக்கும் போராட்டம் ஜனவரி 21 அன்று திருச்சியை மிரட்டியது!</p>
<p style="text-align: center"><img alt="" width="503" height="316" src="http://cdnw.vikatan.com/pasumai/2014/02/ywvlnj/images/pv70e(1).jpg"></p>
<p class="content">சமயபுரம், டோல்கேட் பகுதியில் இருந்து நூற்றுக்கும் மேற்பட்ட டிராக்டர்களில் கிளம்பிய விவசாயிகள், வங்கிகளை நோக்கிப் பேரணியாகப் புறப்பட்டனர். காவல்துறை அனுமதி மறுத்ததால், சாலை மறியலில் இறங்கிவிட்டனர். இதையடுத்து, பாரதிய கிசான் சங்க மாநிலத் துணைத்தலைவர் அய்யாக்கண்ணு உள்ளிட்ட இருநூற்றைம்பதுக்கும் மேற்பட்ட விவசாயிகள் கைது செய்யப்பட்டு,15 நாள் நீதிமன்றக் காவலில் வைக்கப்பட்டுள்ளனர்.</p>
<p style="text-align: center"><span style="color: #800080">வாழை விவசாயிக்கு நிவாரணம் வேண்டும்!</span></p>
<p class="content">வாழை விவசாயி சங்கப்பிள்ளை, கடன் தொல்லை காரணமாக தற்கொலை செய்து கொண்டது குறித்து, கடந்த இதழில் எழுதியிருந்தோம். 'வறட்சி, நோய் தாக்குதலால் வாழை மற்றும் நெல் சாகுபடியில் தொடர்ந்து நஷ்டம் ஏற்பட்டதுதான் தற்கொலைக்குக் காரணம். அவருடைய குடும்பத்துக்கு தமிழக அரசு</p>
<p class="content">10 லட்சம் ரூபாய் நிவாரணம் தர வேண்டும்’ என வலியுறுத்தி, திருச்சி மாவட்ட ஆட்சியர் அலுவலகம் முன்பு காங்கிரஸ் விவசாயப் பிரிவு மாநில துணைத்தலைவர் புலியூர் நாகராஜன் தலைமையில் ஏராளமான விவசாயிகள் ஜனவரி 20 அன்று சாலை மறியலில் ஈடுபட்டனர். இவர்களை கைது செய்த காவல்துறை, மாலையில் விடுதலை செய்தது!</p>
<p style="text-align: right"><strong><span style="color: #808000">- கு. ராமகிருஷ்ணன், <br>
படம்: என்.ஜி.மணிகண்டன்</span></strong></p>
<p class="content"> </p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">புதுசு...இது,புதுசு ! </div>
<div class="subtitle1">ஜி.பழனிச்சாமி படங்கள்: ர.சதானந்த் </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><span style="color: #993300"><img width="170" height="50" alt="" src="http://cdnw.vikatan.com/pasumai/2014/02/ywvlnj/images/8(4).jpg"></span></p>
<p style="text-align: center"><span style="color: #993300"><img alt="" width="482" height="102" src="http://cdnw.vikatan.com/pasumai/2014/02/ywvlnj/images/pv12k.jpg"></span></p>
<p class="content"><span style="color: #993300">
<p style="text-align: right"><span style="color: #993300">விழா </span></p>
</span></p>
<p class="content"> தமிழ்நாடு வேளாண்மைப் பல்கலைக்கழகம், ஒவ்வொரு ஆண்டும் உழவர் தினவிழாவையட்டி புதிய பயிர் ரகங்கள், பண்ணைக் கருவிகள், வேளாண்மைத் தொழில்நுட்பங்கள் ஆகியவற்றை அறிமுகப்படுத்துவது வழக்கம். அந்த வகையில் கடந்த ஜனவரி 11ம் தேதி பல்கலைக்கழக வளாகத்தில் நடைபெற்ற இந்த ஆண்டுக்கான உழவர் தின விழாவில்... வெளியிடப்பட்ட புதிய ரகங்கள், கருவிகள், தொழில்நுட்பங்கள் இங்கே விளக்கமாக இடம்பிடிக்கின்றன...</p>
<p style="text-align: center"> <span style="color: #800080">நம்மாழ்வாருக்கு அஞ்சலி! </span></p>
<p class="content">தமிழ்நாடு வேளாண்மைத்துறை ஆணையர் மு. ராஜேந்திரன் பேசும்போது, ''நம்முடைய வேளாண்மைக் கல்லூரியின் முன்னாள் மாணவர் ஐயா நம்மாழ்வார், இயற்கை வேளாண்மையை மக்களிடம் கொண்டுச் செல்ல அரும்பாடுபட்டார். அப்படிப்பட்ட சிறந்த மனிதருக்கு நமது அஞ்சலியைச் செலுத்துவோம்'' என்று சொல்லி அஞ்சலி செலுத்தியவர், அதன் பிறகு பேச்சைத் தொடர்ந்தார். அப்போது, ''தமிழ்நாட்டில் மொத்தம் 70 ஆயிரம் பண்ணைக்குட்டைகள் அமைக்கப்பட்டுள்ளன. பெய்யும் மழை நீர் வீணாகாமல் சேமிக்க இவை பயன்படுகின்றன. நிலத்தடி நீர்மட்டமும் குறையாமல் இருக்கிறது. இதனால் எல்லா போகத்திலும் விவசாயத்தை மேற்கொள்ள முடியும். இப்படிப்பட்ட தொழில்நுட்பங்களைப் பயன்படுத்தி விவசாயத்தை முறையாக செய்தால் வெற்றி பெறலாம்'' என்று சொன்னார்.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv12j.jpg"></p>
<p style="text-align: center"> <span style="color: #800080">காலியாகிப் போன கரிம சத்து! </span></p>
<p class="content">உழவர் தின விழாவில், தமிழ்நாடு வேளாண்மைத்துறை ஆணையர்</p>
<p class="content">மு. ராஜேந்திரன், பல்கலைக்கழகத் துணைவேந்தர் டாக்டர். கு. ராமசாமி, சட்டமன்ற உறுப்பினர்கள் முத்துக்கருப்பண்ணசாமி, சேலஞ்சர். துரை உள்ளிட்ட பலர் பங்கேற்று சிறப்புரையாற்றினர். முன்னோடி விவசாயிகள், விஞ்ஞானிகள், மாணவர்கள் உட்பட ஆயிரத்துக்கும் மேற்பட்டோர் கலந்து கொண்ட இவ்விழாவில் பேசிய துணைவேந்தர் ராமசாமி, ''இயற்கையான சத்துக்கள்தான், மண் வளத்தை அதிகரித்து, உற்பத்தியைப் பெருக்குவதற்கான முக்கிய காரணிகள். தீவிர பயிர் சாகுபடியின் காரணமாக மண்ணில் உள்ள கரிம சத்துக்கள் குறைந்துகொண்டே வருகின்றன. தமிழ்நாட்டில் 1971-ம் ஆண்டில் 1.20 சதவிகிதமாக இருந்த கரிம சத்துக்களின் அளவு, 2008-ம் ஆண்டில் 0.68 சதவிகிதமாகக் குறைந்துள்ளது'' என்கிற பகீர் உண்மையை உரக்கச் சொன்னார்.</p>
<p style="text-align: center"><img width="312" height="182" alt="" src="http://cdnw.vikatan.com/pasumai/2014/02/ywvlnj/images/pv12i.jpg"></p>
<p class="content">தொடர்ந்து பேசிய துணைவேந்தர், ''வேளாண் வளர்ச்சியானது, பயிர் மாற்று முறை, நிலங்களைப் பசுமையாக்குதல், துல்லியப் பண்ணையம், புதியத் தொழில்நுட்பம், சந்தைப்படுத்துதல், கூட்டுறவுச் சங்கங்களில் கடன் வசதியை ஏற்படுத்துதல்... போன்றவற்றை உள்ளடக்கியது. இவற்றை செயல்படுத்துவதன் மூலம் 4 சதவிகித வளர்ச்சி  விகிதத்தை எளிதாக அடைய முடியும். திருந்திய நெல் சாகுபடி, திருந்திய கரும்பு சாகுபடி, துல்லியப் பண்ணைத்திட்டம், நீர்வள, நிலவளத்திட்டம், ஒருங்கிணைந்தப் பண்ணையம் போன்ற தொழில்நுட்பங்கள் இந்த வளர்ச்சிக்கு உதவுகின்றன'' என்றும் சொன்னார்.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv12h.jpg"></p>
<p style="text-align: center"><img width="600" height="431" alt="" src="http://cdnw.vikatan.com/pasumai/2014/02/ywvlnj/images/pv12a.jpg"></p>
<p style="text-align: center"> <span style="color: #800080">பேட்டரி வாகனங்கள்! </span></p>
<p class="content">பல்கலைக்கழக வளாகம் மிகவும் பெரியது. இங்குள்ள துறைகள் ஒவ்வொன்றும் ஒவ்வொரு மூலையில் இருக்கின்றன. பல்வேறு வேலைகளுக்கு இங்கே வரும் விவசாயிகள், ஒவ்வொரு துறைக்கும் கிலோ மீட்டர் கணக்கில் நடந்து செல்லும் சிரமத்தைக் குறைப்பதற்காக பேட்டரியால் இயங்கும் கார், ஸ்கூட்டர் மற்றும் மிதி வண்டிகள் தற்போது வாங்கப்பட்டுள்ளன. இவற்றை இலவசமாகவே விவசாயிகள் பயன்படுத்திக் கொள்ளலாம்.</p>
<p style="text-align: center"><img width="249" height="137" alt="" src="http://cdnw.vikatan.com/pasumai/2014/02/ywvlnj/images/pv12f.jpg"></p>
<p style="text-align: center"><span style="color: #800080">தானியங்கி விதை வழங்கும் கருவி! </span></p>
<p class="content">ஏ.டி.எம். வடிவத்தில் வடிவமைக்கப்பட்டுள்ள தானியங்கி விதை வழங்கும் இயந்திரம் பல்கலைக்கழத்தின் தாவரவியல் பூங்கா வாயில் அருகே வைக்கப்பட்டுள்ளது. இதில், காய்கறிகள், கீரை மற்றும் மலர் சாகுபடிக்கான சிறிய அளவிலான விதை பாக்கெட்டுகள் வைக்கப்பட்டிருக்கின்றன. 10 ரூபாய் நோட்டு ஒன்றை இதில் செருகி, நமக்கு தேவையான விதையின் பெயரைத் தட்டினால், விதை பாக்கெட் வெளியே வந்து விழும்.</p>
<p style="text-align: center"><img width="202" height="201" alt="" src="http://cdnw.vikatan.com/pasumai/2014/02/ywvlnj/images/pv12g.jpg"></p>
<p style="text-align: center"><span style="color: #800080">வேளாண் செம்மல் விருது பெற்ற விவசாயிகள்! </span></p>
<p class="content">விளைபொருட்களை மதிப்புக்கூட்டி சந்தைப்படுத்துவதுடன், பெண்களுக்கு மதிப்புக்கூட்டல் பயிற்சியும், விழிப்பு உணர்வும் கொடுத்து வரும் கடலூர் மாவட்டத்தைச் சேர்ந்த சுகந்தி; திருந்திய நெல் மற்றும் திருந்திய கரும்பு சாகுபடியில் அதிக மகசூல் எடுத்து சாதனை படைத்ததுடன், 150 விவசாயிகளைக் கொண்ட நிறுவனத்தைத் தொடங்கி விதைகள், உரங்கள், பூச்சிக்கொல்லிகளை நியாயமான விலையில், விற்பனை செய்து வரும் கருர் மாவட்டத்தைச் சேர்ந்த கரிகாலன்; கடந்த 20 வருடங்களாக தரமான விதைகளை உற்பத்தி செய்து விவசாயிகளுக்கு வழங்கி வரும் கோயம்புத்தூர் மாவட்டத்தைச் சேர்ந்த மயில்சாமி; வாழை சாகுபடியில் நவீனத் தொழில்நுட்பங்களைப் பயன்படுத்தி அதிக மகசூல் எடுத்ததுடன், மற்ற விவசாயிகளுக்கும் அதைக் கற்றுக்கொடுத்து வரும் தேனி மாவட்டத்தைச் சேர்ந்த கருப்பையா; திருந்திய நெல் சாகுபடியில் அதிக மகசூல் எடுத்ததுடன், மற்ற விவசாயிகளுக்கும் அதற்கான வயல்வெளிப் பயிற்சியை அளித்து வரும் திருவாரூர் மாவட்டத்தைச் சேர்ந்த ராஜ்குமார் ஆகிய ஐவருக்கு 'வேளாண் செம்மல் விருது’ வழங்கப்பட்டது.</p>
<p style="text-align: center"><img width="500" height="235" alt="" src="http://cdnw.vikatan.com/pasumai/2014/02/ywvlnj/images/pv12c.jpg"></p>
<p style="text-align: center"> <span style="color: #800080">'பசுமை நண்பர்கள்..!’ </span></p>
<p class="content">தேசியப் பல்லுயிர் பரவல் ஆணையத்தின் 10-ம் ஆண்டு விழா, ஜனவரி 20-ம் தேதி சென்னை, தரமணியில் உள்ள ஆணைய அலுவலகத்தில் நடைபெற்றது. விழாவில் பேசிய ஆணையத்தின் தலைவர் பாலகிருஷ்ண பசுபதி, ''பசுமைப் பொருளாதாரம், பசுமை வீடுகள், பசுமை மின்சாரம் என, எந்தப் பக்கம் திரும்பினாலும், பசுமைதான் பேச்சாக இருக்கிறது. பசுமை பற்றிய விழிப்பு உணர்வு, உலகம் முழுக்கவே வேகமாகப் பரவி வருகிறது.</p>
<p style="text-align: center"><img width="500" height="284" alt="" src="http://cdnw.vikatan.com/pasumai/2014/02/ywvlnj/images/pv12e.jpg"></p>
<p class="content">பல்லுயிர் நிறைந்து வாழும் பகுதிகளில் இந்தியாவும் ஒன்று. இங்குள்ள அரிய வகைப் பயிர்களையும், உயிரினங்களையும் காப்பதுதான் இந்த ஆணையத்தின் கடமை. வருங்காலத் தலைமுறைக்கு பசுமை நிறைந்த பல்லுயிர் உலகத்தை விட்டுச் செல்ல வேண்டும். அதற்காக மக்களிடம் விழிப்பு உணர்வு ஏற்படுத்தும் பணியைச் செய்து வருகிறோம். அதன் ஒரு பகுதியாக மண்புழுவின் மகிமையை உணர்த்தும் விதத்தில் அனிமேஷன் படம் ஒன்றைத் தயாரித்து வெளியிட்டுள்ளோம். மண்புழு, தேனீ போன்ற 'பசுமை நண்பர்கள்’ பற்றி படத்தில் நிறைய செய்திகள் இடம் பெற்றுள்ளன'' என்றார்.</p>
<p style="text-align: center"><img width="600" height="419" alt="" src="http://cdnw.vikatan.com/pasumai/2014/02/ywvlnj/images/pv12b.jpg"></p>
<p style="text-align: center"><img width="600" height="435" alt="" src="http://cdnw.vikatan.com/pasumai/2014/02/ywvlnj/images/pv12d.jpg"></p>
<p style="text-align: right"><span style="color: #993300">- ஹெச். ராசிக் ராஜா,<br>
படங்கள் : தி. குமரகுருபரன். </span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பாறையிலும் பயிர் வளரும்... நிரூபித்துக் காட்டிய விவசாயி... </div>
<div class="subtitle1">எஸ்.ராம்குமார் படங்கள்: எஸ். சாய் தர்மராஜ் </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><span style="color: #993300">உழைப்பு </span></p>
<p class="content">'மனசு வெச்சா... பாறையிலயும் பயிர் பண்ணலாம்' என்பார்கள். இதையே மந்திரமாக எடுத்துக் கொண்டு, புதுக்கோட்டை மாவட்டம், அரண்மனைப்பட்டியில், கருங்கல் பாறையாக இருந்த நிலத்தை, கடின முயற்சியால், விளைநிலமாக மாற்றியிருக்கிறார், கணபதி.</p>
<p class="content">''இந்த நிலத்தை விவசாய நிலமா மாத்த முயற்சி எடுத்துக்கிட்டிருந்தப்ப, பார்த்தவங்க எல்லாம், 'கட்டாந்தரையில ஏம்ப்பா விவசாயம் பண்றே’னு கிண்டல் செஞ்சாங்க. அவங்க சொன்னதுலயும் ஒரு நியாயம் இருந்துச்சு. ஏன்னா, இது கருங்கல் பாறைதான். ஆனா, பத்து வருஷ போராட்டத்துக்குப் பிறகு, இப்ப பயிர் விளைஞ்சு நிக்கிறதைப் பார்க்குறப்போ ரொம்ப சந்தோஷமா இருக்கு... ஊரே மலைச்சு நிக்குது'' என்று சொல்லி ஆச்சர்யம் கூட்டும் கணபதி, ஒரு வழக்கறிஞர்.</p>
<p class="content">''பி.ஏ, பி.எல். படிச்சு முடிச்ச நான், சென்னை, தலைமைச் செயலகத்துல மொழிபெயர்ப்பாளர் வேலையில சேர்ந்தேன். எங்க குடும்பத்துக்கு விவசாயம்தான் தொழில். அதனால, எனக்கும் விவசாயத்து மேல ஆர்வம். 84-ம் வருஷம் வேலையை ராஜினாமா செஞ்சுட்டு, கையில இருந்த காசை வெச்சு... கொஞ்சம் தரிசு நிலங்களை விலைக்கு வாங்கியும், கொஞ்ச நிலங்களை குத்தகைக்கு எடுத்தும் விவசாயத்தை ஆரம்பிச்சேன். அப்படித்தான் இந்த நிலமும் கைக்கு வந்துச்சு. ரெண்டு ஏக்கர் முழுசும் புதர்காடு மாதிரி இருந்துச்சு. 'இந்த நிலத்துல ஒண்μம் செய்ய முடியாது’னு ஊரே சொன்னாலும், 'விவசாய நிலமா மாத்தமுடியும்’னு நம்பிக்கை இருந்துச்சு'' என்று சொல்லும் கணபதி, அதை கொஞ்சம் கொஞ்சமாக சாதித்தும் இருக்கிறார்.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv24b.jpg"></p>
<p class="content">''2004-ம் வருஷம், கொஞ்ச பேரை சேர்த்துக்கிட்டு பாறையை உடைக்க ஆரம்பிச்சேன். கொஞ்சம் கொஞ்சமாக பாறைகளை உடைச்சு, ஆறு அடி வரைக்கும் எடுத்தோம். அப்பறம், கண்மாய் மண், என்னோட வயல்ல இருந்த மேல் மண் எல்லாத்தையும் கொண்டு வந்து... மூன்றரை அடி உயரத்துக்கு கொட்டி நிலத்தை சமப்படுத்தினோம். டிராக்டர் வெச்சு உழுது சின்னச் சின்ன கற்களையெல்லாம் எடுத்தோம். பாறைங்கிறதால 'போர்’ போட முடியல. அதனால, 14 கிணறுகளை வெட்டியிருக்கேன். ஒவ்வொண்μம் 70 அடி ஆழம். சில கிணறுகளுக்கு கரன்ட் கனெக்ஷன் இருக்கு. கனெக்ஷன் இல்லாத கிணறுகள்ல ஜெனரேட்டர் வெச்சு தண்ணி இறைச்சுதான் விவசாயம் பண்றேன்.</p>
<p style="text-align: center"><img alt="" width="600" height="216" src="http://cdnw.vikatan.com/pasumai/2014/02/ywvlnj/images/pv24a.jpg"></p>
<p class="content">எனக்கு சொந்தமா 150 மாடுகளும், 400 ஆடுகளும் இருக்கு. ஒவ்வொரு ஏக்கர்லயும் நாலு நாளைக்கு மாட்டையும் ஆட்டையும் கட்டி வெச்சுடுவேன். வடக்கயிறால மூμ வரிசையா பிரிச்சு, ஒவ்வொரு வரிசையிலும் 15 மாடுகளை எதிர் எதிரா கட்டிடுவேன். ஆடுகளை மொத்தமாகக் கட்டிடுவேன். இதனால, அதுகளோட சாணம், மூத்திரம் ரெண்டும் நிலத்திலேயே விழுந்துடும். அஞ்சு நாள் கழிச்சு சாணம் காயுறதுக்குள்ள உழுது விட்டுட்டதால... அவ்வளவு சத்தும் மண்ணுல சேர்ந்து நிலம் வளமாகிடுச்சு. 15 ஏக்கர்ல மக்காச்சோளம், 5 ஏக்கர்ல சின்ன வெங்காயம் போட்டிருந்தேன். மக்காச்சோளத்துல 30 டன், சின்ன வெங்காயத்துல 7 டன் மகசூல் கிடைச்சுது.</p>
<p style="text-align: center"><img alt="" align="middle" width="300" height="345" src="http://cdnw.vikatan.com/pasumai/2014/02/ywvlnj/images/pv24c.jpg"></p>
<p class="content">மாசத்துக்கு ஒரு தடவை வேப்பம் பிண்ணாக்குக் கரைசலை அடிச்சதை தவிர, உரம்னு எதையுமே தனியா வாங்கி கொட்டல. 'மாட்டுச்சாணத்தையும், மூத்திரத்தையும் மட்டுந்தான் அடியுரமா போட்டேன்’னு சொன்னா யாரும் நம்ப மாட்டேங்குறாங்க. அந்தளவுக்கு விளைஞ்சு நின்னதுதான் காரணம். இயற்கை உரத்தோட அருமை இப்பதான் இந்தப் பக்கம் இருக்கறவங்களுக்கு புரியுது'' என்று சொன்ன கணபதி,</p>
<p style="text-align: center"><img alt="" width="300" height="212" src="http://cdnw.vikatan.com/pasumai/2014/02/ywvlnj/images/pv24d.jpg"></p>
<p class="content">''மக்காச்சோளம் ஒரு டன் சராசரியா 15,000 ரூபாய் விலை போனதுல... 4 லட்சத்து 50 ஆயிரம் ரூபாய் கிடைச்சுது. சின்ன வெங்காயத்துக்கும் நல்ல விலை கிடைச்சுது. சராசரியா கிலோ 40 ரூபாய்னு விற்பனை செஞ்சதுல 2 லட்சத்து 80 ஆயிரம் ரூபாய் கிடைச்சுது. இதுல செலவு ஒண்ணரை லட்ச ரூபாய் போனா, 5 லட்சத்து 80 ஆயிரம் ரூபா லாபம். மக்காச்சோளத் தட்டையை அப்படியே மடக்கி உழுது, கேழ்வரகு நடலாம்னு இருக்கேன்'' என்ற கணபதி,</p>
<p class="content">'மொத்தமா கணக்குப் பார்த்தா... கொஞ்சம் கூடுதலாத்தான் செலவழிச்சுருக் கேன். ஆனா, ஒண்μக்கும் உதவாத பாறை நிலம் விளைஞ்சு நிக்கறதைப் பாக்கும்போது மனசுக்கு ரொம்ப சந்தோஷமா இருக்கு. அந்த சந்தோஷத்துக்கு ஈடு, இணை கிடையாது. அதனால தான், என்னை 'அட்வகேட்’னு சொல்லிக்கிறதைவிட 'விவசாயி’னு தான் சொல்லிக்கிறேன்'' என்று சொல்லி பெருமிதப் பார்வையை வீசினார்!</p>
<hr>
<p style="text-align: center"><span style="color: #800080">ரியல் எஸ்டேட்டுக்கு தடா! </span></p>
<p class="content">அரண்மனைப்பட்டி, குருந்தம்பாறை ஆகிய பகுதிகள், திருச்சி நெடுஞ்சாலைக்கு அருகில் உள்ளன. அந்தப் பகுதிகளை ரியல் எஸ்டேட் அதிபர்கள் சிலர் வளைக்க முயல... அதைத் தடுத்து நிறுத்தியிருகிறார், கணபதி. இதைப் பற்றி பேசியவர், ''மழை இல்லாததால, வறட்சியோட பிடியில சிக்கின விவசாயிங்க, திக்குத் தெரியாம நின்னாங்க. இதைப் பயன்படுத்திக்கிட்ட சிலர், விவசாயிங்ககிட்ட பணவலையை வீசினாங்க. அது தெரிஞ்சதுமே, ஊர்க் கூட்டத்தைக் கூட்டி, 'மழையில்லாத காரணத்துக்காக யாரும் நிலத்தை விக்காதீங்க. விவசாயம் செய்யறதுக்கு தண்ணியும், விதைநெல்லும் நான் கொடுக்குறேன்’னு சொன்னேன். அதனால, நிறைய பேர் ரியல் எஸ்டேட்காரங்ககிட்ட வாங்கின அட்வான்ஸை திருப்பிக் கொடுத்துட்டாங்க'' என்று சொன்னார்.</p>
<p class="content">இதை ஆமோதித்த அந்தப் பகுதியைச் சேர்ந்த ராமையா, ''அஞ்சு வருஷத்துக்கு முன்ன சரியா மழையில்லாததால, 'நிலத்தை வித்துடலாம்’னு முடிவு பண்ணினேன். அதைத் தெரிஞ்சுகிட்டு கணபதி ஐயாதான் அவர் கிணத்துல இருந்து, மூμ கிலோ மீட்டர் தூரம் இருக்கற என் நிலத்துக்கு பைப் மூலமா தண்ணியும் கொடுத்து... விதைநெல்லும் கொடுத்தாரு. அவராலதான் இப்போ தொடர்ந்து விவசாயம் செஞ்சுட்டு இருக்கேன். இல்லேனா, இன்னிக்கு என் நிலத்துலயும் ரியல் எஸ்டேட் கொடி பறக்க ஆரம்பிச்சுருக்கும்'' என்று சொன்னார்.</p>
<p style="text-align: right"><span style="color: #993300">தொடர்புக்கு,<br>
கணபதி,<br>
செல்போன்: 98400-98480.</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">விவசாயிகளின் வாழ்வை வளமாக்கிய வங்கி !</div>
<div class="subtitle1">இ. கார்த்திகேயன் படங்கள்: ஏ. சிதம்பரம் </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><img width="170" height="50" alt="" src="http://cdnw.vikatan.com/pasumai/2014/02/ywvlnj/images/8(1).jpg"></p>
<p style="text-align: left"><span style="color: #993300">சாதனை </span></p>
<p class="content">'இந்தியாவின் இதயம், கிராமங்களில் இருக்கிறது’ என்றார், மகாத்மா காந்தி. அந்த இதயத்தை வலுப்படுத்தி, பொருளாதார முன்னேற்றம் அடையச் செய்வதில் 'நபார்டு' வங்கியின் பணி அளப்பரியது. வீழ்ந்து வரும் விவசாயத்தையும், விவசாயிகளையும் காப்பாற்றும் விதத்தில் பல்வேறு திட்டங்களைத் தீட்டிச் செயல்பட்டு வரும் இந்த வங்கி, 'மண்ணில் இருந்து மார்க்கெட்டிங் வரை’ என்ற திட்டத்தை தூத்துக்குடி மாவட்டத்தில் வெற்றிகரமாகச் செயல்படுத்திக் கொண்டிருக்கிறது!</p>
<p class="content">தூத்துக்குடி மாவட்ட, 'நபார்டு' மேம்பாட்டு அதிகாரி எம்.ஆர். நடராஜன், இந்தத் திட்டம் பற்றி உற்சாகம் பொங்க நம்மிடம் பேசினார். ''2006-ம் ஆண்டு தூத்துக்குடி மாவட்டம், ஒட்டப்பிடாரம் தாலூகா, ஆதனூர் கிராமத்தில், நபார்டு வங்கி சார்பில் 'வீரபாண்டிய கட்டபொம்மன் உழவர் மன்றம்' தொடங்கினோம். 20 விவசாயிகளை ஒருங்கிணைத்து, விவசாயத் துறையோடு ஒப்பந்தம் செய்து மக்காச்சோளம் சாகுபடி செய்தோம். வீரியவிதைகள், உரமிடுதல் போன்ற உக்திகள் மூலம் உற்பத்தித் திறனை அதிகப்படுத்தியதில் நல்ல பலன் கிடைத்தது. தொடர்ந்து, 2009-ம் ஆண்டு நபார்டில் 'தொழில் சார்ந்த கூட்டுப்பொறுப்புக் குழுக்கள்' தொடங்க முடிவு செய்து... பொம்மையாபுரம், குமரெட்டியாபுரம், ஆதனூர் உள்ளிட்ட 15 கிராமங்களில் 500 மானாவாரி விவசாயிகளைத் தேர்வு செய்தோம். இவர்கள் அனைவரும் மக்காச்சோள சாகுபடி செய்து வந்தவர்கள். இவர்களை, குழுவுக்கு 5 விவசாயிகள் என 100குழுக் களாகப் பிரித்தோம். மண் பரிசோதனை, விதைநேர்த்தி, நீர்மேலாண்மை, உரமிடுதல், பூச்சிக்கொல்லி, கருவிகள், தொழில்நுட்பம், கடன், காப்புறுதி, சந்தைப்படுத்துதல் என 'மண்ணில் இருந்து மார்க்கெட்டிங்’ வரையான அனைத்து விஷயங்களையும் இவர்களுக்கு தொடர் பயிற்சிகள் மூலமாக விளக்கி, தொடக்க வேளாண்மை கூட்டுறவு வங்கி, பாண்டியன் கிராம வங்கி ஆகியவற்றின் மூலம் பயிர்க்கடன் ஏற்பாடு செய்தோம்.</p>
<p style="text-align: center"><img alt="" width="600" height="355" src="http://cdnw.vikatan.com/pasumai/2014/02/ywvlnj/images/pv33a.jpg"></p>
<p style="text-align: center"><span style="color: #993300">இடைத்தரகர் இல்லாமல் விற்பனை!</span></p>
<p class="content">அவர்களில் சிலரை, கர்நாடக மாநிலம், தார்வார்ட் மற்றும் மகாராஷ்டிரா மாநிலம், மலேகான் ஆகிய பகுதிகளுக்கு அழைத்துச் சென்று அங்குள்ள விவசாயிகளோடு உரையாட வைத்ததில், பல புதிய முறைகளைத் தெரிந்து கொண்டார்கள். அதோடு, வேளாண் விற்பனை மற்றும் வணிகத்துறை மூலமாக விளைபொருட்களை இருப்பு வைத்து விற்பனை செய்யவும் உதவிகளைச் செய்தோம். இப்போது வெற்றிகரமாக அவர்கள் மக்காச்சோள சாகுபடியைச் செய்து வருகிறார்கள். விளைவித்த மக்காச்சோளத்தை அனைவரும் பொம்மையாபுரம் கிராமத்துக்குக் கொண்டு வந்து குவித்து, விற்பனை செய்கிறார்கள். தற்போது, ஒரு குவிண்டால் 1,300 ரூபாய்க்கு விற்பனையாகிறது. இந்தக் கூட்டுச்சந்தை முறையால் நல்ல விலை கிடைப்பதோடு, இடைத்தரகர்களும் தவிர்க்கப்படுகிறார்கள். வெளிச் சந்தையில் குவிண்டால் ரூ.1,200 க்கு விற்பனையாகிறது. எடையிலும் துல்லியம் இருக்காது என்பது குறிப்பிடத்தக்கது.</p>
<p class="content">அடுத்ததாக, 12 முருங்கை விவசாயிகளை இணைத்து 'ஸ்பிக்' நிறுவனத்துடன் இணைந்து பி.கே.எம்-1 ரக செடிமுருங்கை சாகுபடியை ஆரம்பித்துள்ளோம். இவர்களை இணைத்து 'ஒட்டப்பிடாரம் வட்டார விவசாய விளைபொருள் உற்பத்தியாளர்கள் கூட்டமைப்பு’ என்ற அமைப்பை உருவாக்கி, நடவு முதல் விற்பனை வரையான உதவிகளை வழங்கி வருகிறோம்'' என்று சொன்னார் நடராஜன்.</p>
<p style="text-align: center"><span style="color: #993300">மகசூலைக் கூட்டும் மண் பரிசோதனை!</span></p>
<p class="content"><img alt="" align="left" width="112" height="128" src="http://cdnw.vikatan.com/pasumai/2014/02/ywvlnj/images/pv33b.jpg">கூட்டுப் பொறுப்புக்குழுவில் உறுப்பினராக இருக்கும் குமரெட்டியாபுரத்தைச் சேர்ந்த திருமால், ''2006-ம் வருஷத்துல கோவில்பட்டி விவசாய ஆராய்ச்சிச் பண்ணை மூலமா நபார்டு நடத்தின கருத்தரங்குக்குப் போனப்பதான், மண் பரிசோதனையும் நுண்ணூட்டச்சத்துகள் பத்தியும் தெரிஞ்சுக்கிட்டேன். மண்ணுக்கு என்ன சத்து வேணும்னு தெரிஞ்சுக்காம... மத்தவங்க பேச்சைக் கேட்டு உரம் போடுறதால கால்வாசிக்கு மேல உரம் வீணாகுதுனு சொன்னாங்க. அதுவரை நான் மண் பரிசோதனை பண்ணினதேயில்லை. அதுக்கப்பறம் மண் பரிசோதனை செஞ்சு தேவையான உரத்தையும் நுண்ணூட்டச் சத்துகளையும் கொடுத்த பிறகு, விளைச்சலே கிட்டத்தட்ட ரெண்டு மடங்காகிடுச்சு. முன்ன 10 குவிண்டால் விளையும். இப்போ, 18 குவிண்டால்ல இருந்து, 22 குவிண்டால் வரை விளையுது. ஒரு காலத்துல விதை வாங்கவே கஷ்டப்பட்டுக்கிட்டு இருந்தோம். விவசாயத்தையே விட்டுடலாம்னு இருந்த சமயத்துல எங்களுக்கு நல்ல வழியைக் காட்டிட்டாங்க'' என்றார், சந்தோஷமாக.</p>
<p style="text-align: center"><span style="color: #993300">உற்பத்தியை அதிகரிக்கும் கிழமேல் பட்டமுறை!</span></p>
<p class="content">'கூட்டுப்பொறுப்புக் குழு’வின் தலைவர் சண்முகபெருமாள், ''கர்நாடக மாநிலம், தார்வார்ட்ல இருக்கற 'க்ரிஷி வித்யான் கேந்திரா’ மையத்துல 'கிழமேல்பட்டம்'ங்கற ஒரு தொழில்நுட்பத்தைத் தெரிஞ்சுக்கிட்டோம். அதாவது, சூரிய உதயத்தைப் பார்த்து... கிழக்கு-மேற்காக வரிசைப் போட்டு, ஒரு செடியின் நிழல், இன்னொரு செடி மேல் விழாத அளவுக்கு விதைக்கணும். ரெண்டு அடி அகல வரிசையில், 17 சென்டி மீட்டர் இடைவெளி விட்டு, விதைச்சு மண் அணைக்கறப்போ... மகசூல் அதிகரிக்கும்னு சொன்னாங்க. அந்த மாதிரி கடைபிடிச்சதுல மகசூல் அதிகரிச்சுச்சு.</p>
<p class="content">இன்னொரு அருமையான நுட்பத்தையும் அங்கிருந்து தெரிஞ்சு கிட்டோம். நெல் உமி, மண்டை வெல்லம் ரெண்டையும் தண்ணியில கலந்து, வயலோட நாலு மூலைகள்லயும் வெச்சுட்டா... பூச்சிகள், வண்டுகள், எலிகள் எல்லாம் வந்து இதைச் சாப்ட்டுக்கும். வயலுக்குள்ள வராதுங்க (ஒரு ஏக்கருக்கு 10 கிலோ உமி,</p>
<p class="content">3 கிலோ வெல்லம் இரண்டையும் கலந்து, ஒரு லிட்டர் தண்ணீர் ஊற்றி பிசைந்து, நான்கு பங்குகளாகப் பிரித்து, சணல் சாக்கில் வைத்து, வயலின் நான்கு மூலைகளிலும் வைக்க வேண்டும்). ஒருமுறை தயாரிச்சி வெச்சுட்டா, அறுவடைவரைக்கும் எலித் தொல்லை இருக்காது. இதனால, மக்காச்சோளம் வீணாகுறதில்லை. இதையும் கர்நாடகாவுலதான் தெரிஞ்சுக்கிட்டோம்'' என்று சொன்னார்.</p>
<p style="text-align: center"><img alt="" width="271" height="133" src="http://cdnw.vikatan.com/pasumai/2014/02/ywvlnj/images/pv33e.jpg"></p>
<p class="content">நிறைவாகப் பேசிய, 'வீரபாண்டிய கட்டபொம்மன் உழவர் மன்ற' செயலர் மற்றும் நபார்டு விவசாயக் கூட்டமைப்பின் ஒருங்கிணைப்பாளர், ''ஒட்டப்பிடாரம் வட்டாரப்பகுதி, வறட்சியால் பின்தங்கியப் பகுதி. இதை வளமா மாத்தணும்னுதான் விவசாயிகளைக் குழுவா இணைச்சு தேவையான வசதிகளை உருவாக்கிக் கொடுத்தோம். விவசாயம் சார்ந்த தொழில்முனைவோராக மாத்துறதுக்கு நபார்டு வங்கி அதிகாரி, மத்திய கூட்டுறவு வங்கி அதிகாரிகள், வேளாண்மைத்துறை அதிகாரிகள் எல்லாருமே உதவி செஞ்சாங்க.</p>
<p class="content">பயிர் பண்றத அடிப்படையா வெச்சு, தனித்தனி கூட்டுப்பொறுப்புக் குழுக்களை அமைச்சுருக்கோம். இயற்கை விவசாயத்துக்கு கொஞ்சம், கொஞ்சமா மாறிக்கிட்டு இருக்கோம். இன்னும் கொஞ்சம் நாள்ல நூறு சதவிகிதம் இயற்கை விவசாயத்துக்கு மாறிடுவோம்.'' என்று நம்பிக்கை பொங்கச் சொன்னார்!</p>
<p style="text-align: right"><span style="color: #993300">தொடரட்டும் இந்தத் தொண்டு!</span></p>
<hr>
<p style="text-align: center"> <span style="color: #808000"><span style="font-size: medium">அடமானம் இல்லா கடன்!</span></span></p>
<p class="content"><img alt="" align="left" width="120" height="162" src="http://cdnw.vikatan.com/pasumai/2014/02/ywvlnj/images/pv33d.jpg">'நபார்டு' மூலம் பால் உற்பத்தியாளர்கள் கூட்டுப் பொறுப்புக் குழுவும் அமைக்கப்பட்டுள்ளது. இதைப் பற்றிப் பேசிய பரமன்பச்சேரி கிராமத்தைச் சேர்ந்த முத்துச்சாமி, ''நான் ஆதிதிராவிட வகுப்பைச் சேர்ந்தவன். எங்க ஆளுங்க எல்லாருமே கூரை வீட்டுலதான் இருக்கோம். யாரு வீட்டுக்கும் கதவே இல்லை. கோணிச்சாக்குதான் கதவு. இப்படிப்பட்ட நிலையில இருக்கற நாங்கள்லாம் பேங்குல கடன் வாங்க முடியுமா? ஆனா, எங்களை மாதிரி ஆளுங்களை எல்லாம் ஒருங்கிணைச்சு, 'நபார்டு ஆத்மா பால் உற்பத்தியாளர்கள் கூட்டுப்பொறுப்புக்குழு’னு அமைச்சு, முப்பது பேருக்கு கறவை மாடு வாங்கிக் கொடுத்திருக்காங்க. ஒரு நாளைக்கு 200 லிட்டர் பால் உற்பத்தி பண்றோம்'' என்று சொன்னவர்,</p>
<p class="content">''நபார்டு விவசாயக் கூட்டமைப்பு ஒருங்கிணைப்பாளர் மல்லுச்சாமி, ஒட்டப்பிடாரம் வட்டார வேளாண் உதவி இயக்குநர் மோகன்ராஜ் ரெண்டு பேரும்தான் பெருமுயற்சி எடுத்து, எங்களுக்கு உதவி பண்ணினாங்க'' என்று நன்றி பாராட்டினார்.</p>
<p style="text-align: center"><span style="color: #808000"><span style="font-size: medium">ஆண்டு வரவு ஒன்றரை கோடி!</span></span></p>
<p class="content"><img alt="" align="right" width="120" height="169" src="http://cdnw.vikatan.com/pasumai/2014/02/ywvlnj/images/pv33c.jpg">கூட்டுறவுச் சங்கம் என்றாலே 'நஷ்ட கீதம்' பாடுவதுதான் பெரும்பாலும் வழக்கமாக இருக்கிறது. ஆனால், பொம்மையார்புரம் தொடக்க வேளாண்மை கூட்டுறவுச் சங்கமோ... 'லாப கீதம்' இசைத்துக் கொண்டிருக்கிறது. அதைப் பற்றி கூட்டுறவுச் சங்கத்தின் செயலாளர் மாரியம்மாள், ''எங்க சங்கமும் நஷ்டமாகிப் போய், மூடவேண்டிய நிலைமைக்குத்தான் தள்ளப்பட்டுச்சு. அந்த சமயத்துலதான், நபார்டு சங்கங்களோட உறுப்பினர்களை இணைச்சு, அவங்கள்ல 150 பேர் எங்க கூட்டுறவுச் சங்கத்துல உறுப்பினரானாங்க. மத்திய கூட்டுறவு வங்கி மூலமா... பிணையம், வட்டி இல்லாம அவங்களுக்கு கடன் கொடுத்தோம். அதிலிருந்தே எங்க சங்கம் நல்லா செயல்பட ஆரம்பிச்சுடுச்சு. இப்போ, வருஷத்துக்கு 7 லட்ச ரூபாய்க்கு விதை மட்டுமே விற்பனை ஆகுது. வருஷ வரவு... ஒண்ணரை கோடியைத் தாண்டிடுச்சு'' என்றார், பெருமிதத்துடன்!</p>
<p style="text-align: right"><span style="color: #800000">தொடர்புக்கு, எம்.ஆர்.நடராஜன்,<br>
செல்போன்: 94433-80627.</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">வெளிநாட்டு வேலைக்கு பூட்டு... இயற்கை விவசாயத்துடன் கூட்டு... </div>
<div class="subtitle1">இது பசுமை விகடன் தந்த பரிசு</div>
<div class="subtitle2">7 ஏக்கரில் அசத்தும் நண்பர்கள்! </div>
<div class="subtitle3">கு. ராமகிருஷ்ணன் படங்கள்: ர.அருண்பாண்டியன் </div>
<div class="subtitle4"></div>
<div class="content" style="border-top:1px solid #DDD;">
<p style="text-align: right"><span style="color: #800080">பசுமைப் பண்ணை </span></p>
<p class="content">''எங்க தோட்டத்துல இருக்கற அத்தனையுமே, 'பசுமை விகடன்’ எங்களுக்குக் கொடுத்த பரிசுதான். பசுமை விகடனைப் படிச்சுத் தெரிஞ்சுக்கிட்டுத்தான் இந்தத் தோட்டத்தை அமைச்சோம். ஒரு முறை எங்க தோட்டத்துக்கு வந்துட்டுப் போங்களேன்...''</p>
<p class="content">-இப்படி அன்போடு நமக்கு அழைப்பு விடுத்தவர், நாகப்பட்டினம் மாவட்டம், நச்சினார்குடி கிராமத்தைச் சேர்ந்த சிவக்குமார்.</p>
<p style="text-align: center"><span style="color: #993300">பண்ணை அமைக்கத் தூண்டிய பசுமை விகடன்! </span></p>
<p class="content">இதையேற்று எட்டாம் ஆண்டு சிறப்பிதழுக்காக, சிவக்குமாரின் தோட்டம் தேடிச் சென்றோம். பரவசத்துடன் வரவேற்றவர், ''இதே மாவட்டத்தைச் சேர்ந்த இலையமுதுகூடம்கிற கிராமம்தான் சொந்த ஊர். விவசாயக் குடும்பந்தான். ஆனாலும் படிச்சு முடிச்சதும் வேலைக்காக துபாய் போயிட்டேன். அதனால, விவசாயத் தொடர்பே இல்லாம போயிடுச்சு. அங்க என்கூட வேலை பார்த்த அமீது, பசுமை விகடனைப் பத்தி பேசிக்கிட்டே இருப்பார். அதைக் கேட்டு எனக்கும் ஆர்வம் வந்துடுச்சு. துபாய்ல பசுமை விகடன் புத்தகம் கிடைக்கும். ஆன்-லைன்லயும் படிப் போம். ஒரு கட்டத்துல இயற்கை விவசாயத் தாக்கம் அதிகமாகி, நாங்க ரெண்டு பேருமே ஊருக்கு வந்துட்டோம். நாலு வருஷத்துக்கு முன்ன இந்த நிலத்தை வாங்கி, இயற்கை விவசாயத்தை ஆரம்பிச்சோம். அமீதுதான் பண்ணையை முழுமையா கவனிச்சுக்கறார்'' என்று சிவக்குமார் முன்னுரை கொடுக்க... அவரைத் தொடர்ந்தார், அமீது.</p>
<p style="text-align: center"><span style="color: #993300">நெகிழ வைக்கும் விவசாயிகள்! </span></p>
<p class="content">''பசுமை விகடன்ல வர்ற விவசாயிகளைப் பத்தி படிச்சதும், அவங்க தோட்டத்துக்கே போயிடுவோம். அவங்க சொல்லக்கூடிய ஆலோசனைகள்தான் எங்களை முழுமையா வழி நடத்திட்டிருக்கு. எந்தவிதப் பிரதிபலனும் எதிர்பார்க்காம, அவங்க வேலைகளுக்கு இடையிலயும் நேரத்தை ஒதுக்கி, தொழில்நுட்பங்களைத் தெளிவுப்படுத்துறாங்க. அதைப் பாத்து பலமுறை நெகிழ்ந்து போயிருக்கேன்.</p>
<p style="text-align: center"><img alt="" width="488" height="260" src="http://cdnw.vikatan.com/pasumai/2014/02/ywvlnj/images/pv59a.jpg"></p>
<p class="content">இந்தப் பண்ணையோட மொத்தப் பரப்பு ஏழு ஏக்கர். ஆறரை ஏக்கர்ல பயிர்கள் இருக்கு. மீதி இடத்துல ஆடு, மாடுகளுக்கான கொட்டகை, உரக்குழி, போர் ஷெட்னு இருக்கு. நாலு மாடு, முப்பது ஆடுகள் இருக்கு. இந்த நிலம் பல வருஷமா, விவசாயமே செய்யாம, காடா புதர் மண்டி கிடந்ததால... மண் ஓரளவுக்கு வளமாவே இருந்துச்சு. ஏக்கருக்கு 3 டன்னுங்கிற கணக்குல தொழுவுரம், ஆட்டு எரு ரெண்டையும் கலந்து, அடியுரமா போட்டு சாகுபடியை ஆரம்பிச்சோம்.</p>
<p style="text-align: center"><span style="color: #993300">ஒரு ஏக்கர் வாழையில் ரூ.40 ஆயிரம்! </span></p>
<p class="content">ஒன்றரை ஏக்கர்ல 200 மாமரங்கள் இருக்கு. இந்த மரங்களுக்கு நாலு வயசு ஆகுது. இப்பவே 50% மரங்கள் காய்ப்புக்கு வந்துடுச்சு. போன வருஷம் 300 கிலோ காய் கிடைச்சுது. மா மரங்களுக்கு ஆறு மாசத்துக்கு ஒரு தடவை பஞ்சகவ்யா கொடுக்கிறோம். மாசம் ஒரு தடவை பாசன தண்ணியோட அமுதக்கரைசல் கொடுக்கிறோம்.</p>
<p style="text-align: center"><img alt="" align="right" width="376" height="254" src="http://cdnw.vikatan.com/pasumai/2014/02/ywvlnj/images/pv59b.jpg"></p>
<p class="content">ஒரு ஏக்கர்ல ஆயிரம் வாழை இருக்கு. குழிக்கு அஞ்சு கிலோ மாட்டுத் தொழுவுரம் போட்டு வாழைக்கன்னு நட்டோம். மூணு மாசத்துக்கு ஒரு தடவை இலை நனையுற அளவுக்கு பஞ்சகவ்யா தெளிப்போம். மாசம் ஒரு தடவை பாசன தண்ணியோட அமுதக்கரைசல் கொடுக்கிறோம். நல்ல தரமான தார்கள் கிடைக்குது. சராசரியா</p>
<p class="content">700 தார் கிடைக்குது. ஒரு தார் 90 ரூபாய் கணக்குல மொத்தம் 63 ஆயிரம் ரூபாய் வருமானம் கிடைக்குது. செலவு போக,</p>
<p class="content">40 ஆயிரம் ரூபாய் லாபம். இதுவரை இப்படி வாழையில மூணு தடவை லாபம் பார்த்துட்டோம்.</p>
<p style="text-align: center"><span style="color: #993300">ஒன்றரை ஏக்கரில் 36 மூட்டை நெல்! </span></p>
<p class="content">போன வருஷம் ஒன்றரை ஏக்கர்ல சீரகச் சம்பா நடவு செஞ்சோம். இருபது நாளைக்கு ஒரு தடவைனு மூணு தடவை பஞ்சகவ்யாவைத் தெளிச்சோம். பதினைஞ்சு நாளைக்கு ஒரு தடவைனு பாசன தண்ணியோட அமுதக்கரைசல் கொடுத்தோம். அதை வெச்சே பயிர் நல்லா வேர் பிடிச்சு வளந்துச்சு. ஒன்றரை ஏக்கர்ல 36 மூட்டை (60 கிலோ மூட்டை) நெல் கிடைச்சது. அதைப் பார்த்து சுத்துப்பட்டு விவசாயிகள் எல்லாம் ஆச்சரியப்பட்டுப் போயிட்டாங்க.</p>
<p style="text-align: center"><img alt="" width="500" height="304" src="http://cdnw.vikatan.com/pasumai/2014/02/ywvlnj/images/pv59c.jpg"></p>
<p style="text-align: center"><span style="color: #993300">பட்டீஸ்வரம் கத்திரி! </span></p>
<p class="content">நெல் அறுவடை பண்றதுக்கு ஒரு வாரத்துக்கு முன்னயே உளுந்தைத் தெளிச்சு விட்டோம். இதுக்கும் பஞ்சகவ்யா, அமுதக் கரைசல் மட்டும்தான் கொடுத்தோம். ஒன்றரை ஏக்கர்ல 500 கிலோ உளுந்து கிடைச்சுது. ஒன்றரை ஏக்கர்ல மல்பெரி போட்டிருக்கோம். இதுக்கும் அமுதக்கரைசல், பஞ்சகவ்யா மட்டும்தான் கொடுக்குறோம். மல்பெரி நட்டு ரெண்டு மாசமாகுது. பட்டுப்புழு வளர்க்கலாம்னு <img alt="" align="left" width="200" height="153" src="http://cdnw.vikatan.com/pasumai/2014/02/ywvlnj/images/pv59d.jpg">இருக்கோம். ஆடு, மாடுகளுக்கும் இது தீவனமா பயன்படும்.</p>
<p class="content">காய்கறிக்காக ஒரு ஏக்கரை ஒதுக்கி அதுல, பட்டீஸ்வரம் நாட்டுக்கத்திரி, தக்காளி, வெண்டை, வெங்காயம், கொத்தவரை, முள்ளங்கி எல்லாம் போட்டிருக்கோம். வெண்டை, கொத்தவரை, தக்காளி மூணும் காய்ப்புக்கு வந்துடுச்சு. காய்கறித் தோட்டத்தை சுத்தி, தனியா 150 வாழை இருக்கு'' என்று மொத்த சாகுபடி பற்றியும் மகிழ்ச்சி பொங்க பகிர்ந்தார் அமீது.</p>
<p class="content">நிறைவாகப் பேசிய சிவக்குமார், ''அரை ஏக்கர்ல குளம் வெட்டி மீனும், குளத்து மேல பரண் அமைச்சு நாட்டுக் கோழியும் வளர்க்கற ஐடியா இருக்கு. இதை ஒரு இயற்கை விவசாயச் சுற்றுலாதலமாக மாத்துறதுதான் எங்க இலக்கு'' என்றார்.</p>
<p class="content">நெஞ்சார்ந்த வாழ்த்துக்களைச் சொல்லி விடைபெற்றோம்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">நீங்கள் கேட்டவை : ''மேல்நோக்கு நாள்,  கீழ்நோக்கு நாள்... என்பவை மூடநம்பிக்கையா?'' </div>
<div class="subtitle1">படங்கள்: பா.காளிமுத்து, வீ.சிவகுமார், பா.கார்த்திக், ர.சதானந்த் </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"> <span style="color: #800080">புறா பாண்டி </span></p>
<p class="content"><span style="color: #993300">''வரகு, குதிரைவாலி போன்ற சிறுதானியங்களுக்கு தோல் நீக்க இயந்திரம் உள்ளதா?'' </span></p>
<p style="text-align: right"><span style="color: #800000">- எஸ். சுந்தரம், திருவண்ணாமலை. </span></p>
<p class="content">கோயம்புத்தூரில் உள்ள மத்திய வேளாண் பொறியியல் நிறுவனத்தின் முதன்மை விஞ்ஞானி முனைவர் சி. பாலசுப்பிரமணியன் பதில் சொல்கிறார்.</p>
<p class="content">''தினை, சாமை, வரகு, பனிவரகு மற்றும் குதிரைவாலி போன்ற தானியங்கள் அளவில் மிகவும் சிறியதாக இருப்பதால், தோல் நீக்குவதில் கூடுதல் நேரம் எடுக்கும். மேலும், இவ்வகை தானியங்களில் சுமார் 30 சதவிகிதம் உமி இருப்பதால், அப்படியே உணவில் சேர்த்துக் கொள்ள முடியாது. என்றாலும், குறைந்த விலையில் ஊட்டச்சத்துப் பற்றாக்குறையை நிவர்த்தி செய்ய, சிறுதானியங்களை விட்டால் வேறு வழியில்லை. குறைந்த அளவு நீரைக்கொண்டு, நல்ல விளைச்சல் கொடுக்கக் கூடியவை சிறுதானியங்கள்தான், எதிர்காலத்தில் முக்கிய உணவுப்பயிராக மாறும். எனவேதான், எங்கள் மத்திய வேளாண் பொறியியல் மண்டல ஆராய்ச்சி நிறுவனம், சிறுதானியங்களை உடைத்து, உமி மற்றும் தவிடை முற்றிலுமாக அகற்றும் வகையில் 'சி.ஐ.ஏ.இ. மில்லட்’ (CIAE-Millet) என்ற இயந்திரத்தை உருவாக்கியுள்ளது. இந்த இயந்திரத்தில் சிறுதானியங்களை முதல் முறை செலுத்தும் போதே (சிங்கிள் பாஸ்) உமி மற்றும் தவிடு ஆகியவை 95 சதவிகிதம் நீங்கிவிடும். ஒரு மணி நேரத்தில் 100 கிலோ தானியத்தை தோல் நீக்கம் செய்ய முடியும். 100 கிராம் அளவு தானியங்களைக்கூட இந்த இயந்திரத்தில் செலுத்தி தோல் நீக்க முடியும்.</p>
<p style="text-align: center"><img alt="" width="600" height="399" src="http://cdnw.vikatan.com/pasumai/2014/02/ywvlnj/images/pv52a.jpg"></p>
<p class="content">இதைக் கையாள்வது எளிது என்பதால், ஆண்/பெண் இருவருமே சுலபமாகக் கையாளலாம். அதிக சப்தம் வராமலிருப்பதோடு, தூசு மற்றும் உமிகளினால் சுற்றுச்சூழல் மாசடைவதைத் தடுக்க, சைக்லோன் பிரிப்பான் எனும் அமைப்பும் பொருத்தப்பட்டுள்ளது. ஒரு குதிரைத் திறன் கொண்ட மின் மோட்டாரில் இயங்கும் இதற்கு, ஒரு முனை மின்சாரமே (சிங்கிள் பேஸ் கரன்ட்) போதுமானது. தற்போது, சிறுதானியங்களுக்கான தேவை அதிகமிருப்பதால், சிறிய நகரங்களில் இந்த இயந்திரத்தை வியாபார ரீதியாகக்கூட பயன்படுத்தலாம். இதன் விலை 60 ஆயிரம் ரூபாய்.''</p>
<p class="content">தொடர்புக்கு, முதன்மை விஞ்ஞானி, மண்டல அலுவலகம், மத்திய வேளாண் பொறியியல் நிறுவனம், கோயம்புத்தூர் 641003.</p>
<p style="text-align: left"><span style="color: #800000">செல்போன்: 86810-17811. </span></p>
<hr>
<p class="content"><span style="color: #993300">''மேல்நோக்கு நாள், கீழ்நோக்கு நாள்... என, நாள் பார்த்து விவசாயம் செய்வது மூடநம்பிக்கையா?'' </span></p>
<p style="text-align: right"><span style="color: #800000">- ஏ. கனகராஜ், கள்ளக்குறிச்சி. </span></p>
<p class="content"><img alt="" align="right" width="120" height="150" src="http://cdnw.vikatan.com/pasumai/2014/02/ywvlnj/images/pv52b.jpg">கோயம்புத்தூர் மாவட்டம், மேட்டுப்பாளையத்தைச் சேர்ந்த முன்னோடி இயற்கை விவசாயி நவநீதகிருஷ்ணன் பதில் சொல்கிறார்.</p>
<p class="content">''மேலை நாடுகளில் அறிவியல் தொழில்நுட்பங்கள் வளர்ச்சி பெறுவதற்கு முன்பே, நம் நாட்டில் நட்சத்திரங்கள் மற்றும் கோள்களின் தூரத்தைத் துல்லியமாகக் கணக்கீடு செய்துள்ளனர். கோள்கள், நட்சத்திரங்களின் தாக்கம், பூமியில் உள்ள உயிரினங்கள் மீது பிரதிபலிக்கும் என்பது அறிவியல்பூர்வமாக நிரூபணம் செய்யப்பட்டுள்ளது. ஆதிகாலத்தில் விவசாயம் மட்டுமே பிரதான தொழில். அதைச் சிறப்பாகச் செய்ய சில கணக்கீடுகள் செய்துள்ளனர். அவற்றில் ஒரு பகுதிதான் மேல்நோக்கு நாள், கீழ்நோக்கு நாள் போன்றவை. இன்றளவும் இந்த நாட்கள், தினசரி நாட்காட்டி மற்றும் பஞ்சாங்கங்களில் குறிப்பிடப்படுகின்றன. இதைப் பயன்படுத்தும் நுட்பம் தெரியாமல் போனதால், மூட நம்பிக்கை என்று மேலோட்டமாகச் சொல்லி ஒதுக்கி விடுகிறோம்.</p>
<p class="content">கடந்த 15 ஆண்டுகளுக்கும் மேலாக, இதுகுறித்த ஆராய்ச்சியில் ஈடுபட்டு வருகிறேன். சந்திரனுக்கும், பூமிக்கும் இடையில் உள்ள தூரம் அதிகரிக்கும் நாட்கள் மேல்நோக்கு நாட்கள் என்றும்... தூரம் குறையும் நாட்கள் கீழ்நோக்கு நாட்கள் என்றும் கணக்கிடப்படுகின்றன. கீழ்நோக்கு நாள், வாழை, கருணை போன்ற கிழங்கு வகைகளை விதைக்கவும், செடிகளை பதியன் போடவும் ஏற்றது. இந்த நாள் கரும்பு அறுவடை செய்யவும் ஏற்ற நாளாகும். மேல்நோக்கு நாட்களில் பூமியில் உள்ள தாவரங்களில் நீர்ச்சத்து குறைவாக இருக்கும். பூமியிலும் ஈரப்பதம் குறையும். அந்த நாட்களில் விதைகளை விதைப்பது, நாற்று நடுவது போன்ற பணிகளைச் செய்யலாம். ஈரப்பதம் குறைவாக இருப்பதால், புதிய வேர்கள் வேகமாக உருவாகும்.</p>
<p class="content">முழுநிலவு தினமான பௌர்ணமி அன்று காய்கறி, பழங்களை அறுவடை செய்தால், விரைவில் கெட்டுப் போகாது. சுவையும் கூடுதலாக இருக்கும். பௌர்ணமி தினத்தில் அனைத்துப் பயிர்களையும் விதைக்கலாம். மற்ற நாட்களில் விதைத்த பயிர்களைவிட, பௌர்ணமியில் விதைத்த பயிர்கள் வேகமாக வளரும். அமாவாசை அன்று பூமியில் ஈரப்பதம் குறைவாக இருக்கும். அப்போது, தானியங்களை அறுவடை செய்யலாம். ஈரப்பதம் குறைவாக இருப்பதால், அந்த தானியத்தில் பூச்சிகள் அண்டாது.</p>
<p class="content">இப்போதும், கேரளாவில் அமாவாசை அன்றுதான், விதைகளைக் காய வைப்பது, மரங்களை வெட்டுவது போன்ற பணிகளை பரவலாகச் செய்கிறார்கள். மரங்களில் ஈரப்பதம் குறைவாக இருப்பதால், செல் அரிக்காது. உளுத்துப் போகாது. நீண்ட காலத்துக்கு அந்த மரத்தைப் பயன்படுத்த முடியும். நம் மண்ணில் கண்டறிந்து பயன்பாட்டில் இருக்கும் மேல்நோக்கு நாள், கீழ்நோக்கு நாள் தொழில்நுட்பம்தான், வெளிநாடுகளில், 'உயிராற்றல் விவசாயம்’ என்கிற பெயரில் தற்போது உலா வருகிறது. நமது நாட்காட்டி, பஞ்சாங்கத்தில் உள்ள நாட்களைப் பின்பற்றி விவசாயம் செய்தாலே 95 சதவிகிதம் நல்ல பலன் கிடைக்கும்.''</p>
<p style="text-align: right"><span style="color: #993300">தொடர்புக்கு, செல்போன்: 94878-50277.</span></p>
<hr>
<p style="text-align: center"> <img alt="" src="http://cdnw.vikatan.com/pasumai/2014/02/ywvlnj/images/pv54a.jpg"></p>
<hr>
<p class="content"><span style="color: #993300">''கொசுக்களை விரட்ட நொச்சிச் செடிகளை வளர்க்கலாமா... வேறு ஏதேனும் எளிய வழிகள் உள்ளனவா?'' </span></p>
<p style="text-align: right"><span style="color: #800000">-எம். சுஜாதா, மாங்காடு. </span></p>
<p class="content">கொசு விரட்டிகள் பற்றி ஆய்வு செய்து வரும் சென்னையைச் சேர்ந்த மீனாட்சி சுந்தரம் பதில் சொல்கிறார்.</p>
<p class="content">''கொசுக்களை விரட்ட, பலவிதமான ஆய்வுகளைச் செய்து பார்த்துள்ளேன். என்னுடைய அனுபவத்தில் நொச்சிச் செடியை வளர்ப்பதால் மட்டும் கொசுக்களைக் கட்டுப்படுத்த முடியாது. அதன் தழைகளை வைத்து, புகை மூட்டம் போடும்போது மட்டுமே கொசுக்கள் விரட்டப்படுகின்றன. வேப்பிலை, எருக்கன் இலை, துளசி போன்ற கசப்புச் சுவையுடைய இலைகளை புகை போட்டாலும் கொசுக்கள் வராது.</p>
<p style="text-align: center"><img alt="" width="500" height="244" src="http://cdnw.vikatan.com/pasumai/2014/02/ywvlnj/images/pv52d.jpg"></p>
<p class="content">கடைகளில் விற்கப்படும் கெமிக்கல் கொசு விரட்டிகளால் உடல்நலம்தான் பாதிக்கப்படும். இதைத் தவிர்க்க வேப்பெண்ணெய், தேங்காய் எண்ணெய் ஆகியவற்றை தலா 100 மில்லி என்ற அளவில் கலந்து, உடலில் பூசிக்கொள்ளலாம். வேப்பெண்ணைய் 10%, ஐசோ ஃபுரோபில் ஆல்கஹால் (Isopropyl alcohol) 90% என்ற அளவில் கலந்து, அறை முழுக்க தெளித்து விடலாம். ஐசோ ஃபுரோபில் ஆல்கஹால் என்பது ரசாயன பொருள்தான். இதனால், பாதிப்பு ஏற்படாது என்று சொன்னாலும், எச்சரிக்கையாகவே கையாள வேண்டும். கடைகளில் கிடைக்கும் கொசுவிரட்டி ஹீட்டரில், மாத்திரை வைக்கும் பகுதியில் கற்பூரத்தை வைத்தாலும், கொசுக்கள் வராது. தற்போது கிடைக்கும் கற்பூரங்களிலும் பெரும்பாலும் ரசாயனம் கலக்கப்படுகிறது என்பதை மனதில் கொள்ளவும்.''</p>
<p style="text-align: right"><span style="color: #993300">தொடர்புக்கு, தொலைபேசி: 044-23660675.</span></p>
<hr>
<p style="text-align: center"><img alt="" width="600" height="109" src="http://cdnw.vikatan.com/pasumai/2014/02/ywvlnj/images/pv54b.jpg"></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">இயற்கையை விதைத்த வெளிநாட்டு நண்பர் !</div>
<div class="subtitle1">நம்மாழ்வார், ஓவியம்: ஹரன் </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><span style="color: #993300">வரலாறு </span></p>
<p class="content">'முன்னேற்றம்’ என்ற பெயரில் ஒவ்வொரு ஆண்டும் பூமியில்... இலங்கைத் தீவின் பரப்பளவுக்கு சமமான பரப்பளவில் காடுகள் அழிக்கப்படுகின்றன. இதனால் பருவமழை தவறிப் போகிறது. வெள்ளமும், வறட்சியும் அடுத்தடுத்து நிகழ்கின்றன. ஆனாலும், இதிலிருந்து இந்தியா பாடம் கற்றுக் கொண்டதாகத் தெரியவில்லை. ஆனால், பணக்கார நாடுகள் பலவும் இதை உணர்ந்து... இந்தியாவிலிருக்கும் மாநிலங்களுக்கு நிதியுதவி செய்ய முன்வந்தன. அப்படித்தான் ஸ்வீடன் நாடு, தமிழ்நாட்டுடன் இணைந்து சமூக நலக்காடுகள் வளர்க்க ஒப்பந்தம் செய்துகொண்டது.</p>
<p class="content">மேற்படி ஒப்பந்தத்தின் முதன்மையானக் குறிக்கோள், 'பொது இடங்களில் காடுகள் வளர்ப்பதன் மூலம், கிராமத்தின் தேவைகளைப் பூர்த்தி செய்வது’ என்பதுதான். இதற்காக, தமிழ்நாடு வனத்துறைக்கு 110 கோடி ரூபாயை நன்கொடையாக அளித்தது ஸ்வீடன். ஆனால், தமிழ்நாட்டில் செயல்படுத்தப்பட்ட சமூக நலக்காடுகள் திட்டத்தில், முதன்மைக் குறிக்கோள் கவனத்தில் கொள்ளப்படாமல்... ஏரி, குளங்களில் கருவேல மரங்கள் நடப்பட்டன. இதற்கான விதைகள் இறக்குமதி செய்யப்பட்டன. மரங்கள் வளர்ந்து காய்க்கத் தொடங்கும்போது, அடியோடு வெட்டி விறகாகக் கடத்தப்பட்டன. அடுத்தபடியாக... ஆடு, மாடு மேயும் நிலங்களில் தைல மரங்கள் நடப்பட்டன. இந்த நிலங்களில் பொதுமக்கள் நுழைவது தடை செய்யப்பட்டது. நான்கு ஆண்டுகளுக்குப் பிறகு, வளர்ச்சியடைந்த தைல மரங்கள் வெட்டப்பட்டு, காகித ஆலைகளுக்கு மூலப்பொருளாக விற்கப்பட்டன.</p>
<p class="content">சமூகநலக் காடுகளை மதிப்பீடு செய்தவர்கள், இதில் 'சமூகமும் இல்லை. காடும் இல்லை. இதை, 'முள்கம்பி வேலித் தோப்புகள்’ என்று அழைப்பதே பொருத்தம்’ என்று விமர்சித்தனர். இச்செய்தி ஸ்வீடன் நாட்டுப் பத்திரிகைகளில் வெளியானது. முள்கம்பி வேலிக்கு முன், காக்கிச் சீருடை அணிந்து துப்பாக்கி சுமந்த வன ஊழியர் நடைபயிலும் படமும் வெளியானது. இது, சமூகநலக் காடுகள் திட்டத்தில் ஒரு பெரிய மாறுதலைக் கோரியது.</p>
<p style="text-align: center"><img alt="" width="500" height="367" src="http://cdnw.vikatan.com/pasumai/2014/02/ywvlnj/images/pv56b.jpg"></p>
<p class="content">இத்திட்டத்துக்கு ஆலோசகராக இருந்த வங்காளி நண்பர் பெயர், ரத்தன் ராய். அவர் என்னைப் போன்ற தொண்டு நிறுவனத்தைச் சேர்ந்த பத்து நபர்களை அழைத்து, திட்டத்தை விளக்கி, ஒப்பந்த ஆவணத்தை எங்களிடம் ஒப்படைத்தார். ஸ்வீடன் நாட்டுப் பிரதிநிதிகளுடன் கலந்துரையாடுவதற்கும் ஏற்பாடு செய்தார். 'ஸ்வீடன் நாடு, தமிழ்நாட்டின் பரப்பில் மூன்றில் ஒரு பங்கே உள்ள சிறியநாடு. நாங்கள் இந்தியாவுக்கு அழுத்தம் கொடுக்க முடியாது. திட்டத்தை நடைமுறைப்படுத்துவதில் எங்களுக்கு மன நிறைவு ஏற்படவில்லை. தொண்டு நிறுவனங்கள் முயற்சித்தால், இத்திட்டத்தின் பலன்களை மக்களுக்கு கொண்டு செல்ல முடியும்’ என்று அந்தப் பிரதிநிதிகள் எங்களிடம் கூறினர்.</p>
<p class="content">முடிவில், தமிழ்நாடு வனத்துறையினர், ஸ்வீடன் பிரதிநிதிகள், தமிழ்நாட்டுத் தொண்டு நிறுவனங்களைச் சேர்ந்தவர்கள் என மூன்று பிரிவினரும் கலந்து பேசுவதற்கான மூன்று நாள் கருத்துப்பட்டறை ஏற்பாடு செய்யப்பட்டது. அதையட்டி பல்வேறு இடங்களில் தொண்டு நிறுவனங்களின் களப்பணியாளர்களை அழைத்து, சமூக நலக் காடுகள் திட்டம் பற்றி விளக்கம் அளிக்கப்பட்டது. அப்படி ஒரு கூட்டம், புதுச்சேரி எல்லையில் உள்ள ஆரோவில்லில் நடைபெற்றது. அப்போதுதான் <img alt="" align="left" width="98" height="134" src="http://cdnw.vikatan.com/pasumai/2014/02/ywvlnj/images/pv28g.jpg">முதல்முறையாக நான் ஆரோவில் சென்றேன். அங்கு தங்கியிருந்த காந்திமதி, எனக்கு அறிமுகமானவர். அவரும், சமூக நலக்காடுகள் கருத்தரங்கில் பங்கு பெற்றிருந்தார். அவர்தான், 'இங்கு ஒருவர் இயற்கை வழி வேளாண்மையைச் சிறப்பாகச் செய்து கொண்டு இருக்கிறார்’ என்று பெர்னாடு டி கிளார்க் என்பவரை அறிமுகம் செய்து வைத்தார்.</p>
<p class="content">பெர்னாடு டி கிளார்க், பெல்ஜியம் நாட்டைச் சேர்ந்தவர். 1965-ம் ஆண்டு ஆரோவில் வந்து, அங்கேயே தங்கி விட்டவர். ஆரம்ப காலத்தில் தலையில் நீர் சுமந்து சென்று மரக்கன்றுகளை வளர்த்தவர், பிறகு இயற்கை வழி வேளாண்மை ஆராய்ச்சியில் ஈடுபட்டார். மதிய உணவு இடைவேளையின்போது நானும், பெர்னாடும் சைக்கிள்களில் புறப்பட்டோம். என்னைவிட விரைவாக மிதித்தார். வெயில் கடுமையாக இருந்தது. அவரைப் பின்தொடர்ந்த நான், களைத்துப் போனேன். திரும்பிப் பார்த்தவர், வண்டியை நிறுத்தி இறங்கினார். நானும் இறங்கினேன். 'களைத்துப் போனாயா?’ என்று கேட்டவர், 'மரக்குடை இல்லாததால் பூமிகூட இப்படித்தான் களைத்துப் போயிருக்கிறது’ என்றார்.</p>
<p style="text-align: center"><img alt="" width="500" height="121" src="http://cdnw.vikatan.com/pasumai/2014/02/ywvlnj/images/pv56a.jpg"></p>
<p class="content">மீண்டும் வண்டிகளில் ஏறி, மெதுவாக மிதித்தோம். அவருடைய 3 ஏக்கர் பண்ணை வந்தது. அப்பண்ணையில், மண்ணை உயர்த்தி வரப்பு போடப்பட்டிருந்தது. வரப்பில் 3 வகையான செடிகளை நட்டு, வேலி அமைக்கப்பட்டிருந்தது. வேலிக்குள்ளே, பாரம்பரிய ரகமான வாழைப்பூ சம்பா ரக நெல் பயிர் செய்திருந்தார். நெற்பயிரின் ஊடே, கொள்ளுச்செடிகள் வளர்ந்து நின்றன. ஜப்பானிய விஞ்ஞானி மசானாபு ஃபுகோகாவின் 'ஒற்றை வைக்கோல் புரட்சி’ புத்தகத்தைப் படித்துவிட்டு, இப்படிச் செய்திருந்தார். மசானாபு ஃபுகோகா, குளோவர் என்னும் உரச்செடியை நெல்லில் ஊடுபயிராக வளர்த்திருந்தார். குளோவருக்கு பதிலாக கொள்ளுச்செடியை வளர்த்திருந்தார் பெர்னாடு.</p>
<p class="content">இயற்கை வேளாண்மை குறித்த முதல் பாடம், இப்படித்தான் எனக்கு வாய்த்தது. பெறுவதற்கரிய நண்பரை, பெர்னாடு வடிவத்தில் நான் கண்டு கொண்டேன்...</p>
<hr>
<p style="text-align: center"><span style="font-size: medium"><span style="color: #800080">'இறுதிக் கட்டுரை’ </span></span></p>
<p class="content">'இயற்கை விவசாயப் போராளி' என கடந்த நாற்பதாண்டுகளாக வலம் வந்த 'இயற்கை வேளாண் விஞ்ஞானி' கோ. நம்மாழ்வார், தன்னுடைய வாழ்க்கையில் நடந்த முக்கிய நிகழ்வுகளை, 'நான் நம்மாழ்வார் பேசுகிறேன்' என்ற தலைப்பில், இங்கே பதிவு செய்து வந்தார். கடந்த இரண்டு ஆண்டுகளாக தொடர்ந்து எழுதி வந்த நம்மாழ்வார், இறுதியாக எழுதித் தந்த கட்டுரை இங்கே இடம் பிடித்திருக்கிறது.</p>
<p class="content">நம்மாழ்வாருடன் பழகியவர்கள், அவருடைய பசுமைப் பயணத்தில் பங்கேற்றவர்கள் என்று பலரிடமும் பேசி, அவருடைய வாழ்க்கையை முழுமையாகப் பதிவு செய்யும் முயற்சியை மேற்கொண்டுள்ளோம்.</p>
<p style="text-align: right"><span style="color: #993300">-ஆசிரியர்</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">மரத்தடி மாநாடு : விவசாயிகளை வாழவைக்கும் புத்தம்புது கம்பெனி! </div>
<div class="subtitle1">ஓவியம்: ஹரன் </div>
<div class="subtitle2"></div>
<div class="content" style="border-top:1px solid #DDD;">
<p class="content">'ஏரோட்டி’ ஏகாம்பரம், மாடுகளை மேய்ச்சலுக்கு அவிழ்த்துவிட்டு, தொழுவத்தைச் சுத்தப்படுத்திக் கொண்டிருந்தார். அருகில் உள்ள திட்டில் அமர்ந்து நாளிதழ் படித்துக் கொண்டிருந்தார், 'வாத்தியார்’ வெள்ளைச்சாமி.</p>
<p class="content">சற்றுநேரத்தில் வந்து சேர்ந்த 'காய்கறி’ கண்ணம்மா... ''என்னய்யா நாட்டுல முக்கியமான சங்கதி?'' என்ற கேள்வியுடன் மாநாட்டைத் துவக்கி வைத்தார்!</p>
<p class="content">''எல்லாம், 'இயற்கை வேளாண் விஞ்ஞானி' நம்மாழ்வாரோட மறைவு பத்தின சங்கதிதான் முக்கியமா இருக்கு. பொங்கல் சிறப்பிதழ்ல பசுமை விகடன் அட்டைப் படத்துல வந்த நம்மாழ்வாரோட ஓவியத்துக்கு ஏக மரியாதை. பலரும் ஃபிரேம்போட்டு மாட்டி வெச்சுருக்காங்க. தமிழகத்துல மட்டுமில்லாம, தமிழர்கள் வாழற பல நாடுகள்லயும் அவரோட மறைவு, அதிர்ச்சியை ஏற்படுத்தியிருக்கு. தமிழ்நாட்டுல மூலை முடுக்குல எல்லாம் நினைவேந்தல் கூட்டங்கள் தொடர்ந்து நடந்துகிட்டே இருக்கு. அவரைப் பத்தின பேச்சு தினம் தினம் கேட்டுட்டே இருக்கு. சென்னையில நடந்த புத்தகக் கண்காட்சியில கூட, அவரோட புத்தகங்கள் பரபரப்பா விற்பனை ஆகியிருக்கு...'' என்று சொன்னார் வாத்தியார்!</p>
<p class="content">''கடவூர், வானகம் பண்ணையிலகூட கூட்டம் நடந்துச்சாமே...'' என்று ஏரோட்டி கேட்க...</p>
<p class="content">''ஆமாம்... 16-ம் தேதி நடந்த கூட்டத்துக்கு நானும் ஒரு எட்டு போயிட்டு வந்தேன். நம்மாழ்வாரை விதைச்ச இடத்துல, படையல் போட்டு கும்பிட்டாங்க. நம்மாழ்வார் ஐயாவோட மனைவி, மகள்னு உறவுக்காரங்களும் வந்திருந்தாங்க. படையல் முடிஞ்சதும் ஆரம்பமான நினைவேந்தல் கூட்டத்துலயும் தலைகாட்டினவங்க, பிறகு கிளம்பிப் போயிட்டாங்க. அதுக்குப் பிறகு, வானகத்தோட அடுத்தக்கட்டப் பணிகள் உள்பட பல விஷயங்கள, அங்க இருந்தவங்க பேசினாங்க. இந்த வானமும் பூமியும் இருக்கற வரைக்கும் நம்மாழ்வார் பேச்சு ஓயாது'' என்று நெகிழ்ச்சியுடன் சொன்னார் வாத்தியார்.</p>
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv67a.jpg"></p>
<p class="content">''மறக்கக்கூடியவரா நம்மாழ்வார் ஐயா...'' என்று தானும் நெகிழ்ந்த ஏரோட்டி, அப்படியே ஒரு செய்திக்குள் புகுந்தார்.  </p>
<p class="content">''வறட்சியால பசுந்தீவனத்துக்கு கடுமையான தட்டுப்பாடாகிப் போச்சு. அதனால, எல்லாரும் வைக்கோலைத்தான் மாடுகளுக்குக் கொடுத்துட்டு இருக்காங்க. இப்போ அதுக்கும் பயங்கரத் தட்டுப்பாடா இருக்குதாம். அறுவடைக்கு முன்னயே விவசாயிகள்கிட்ட வைக்கோலுக்காக அட்வான்ஸ் கொடுத்து வெச்சுடறாங்களாம். அதனால, விலை எகிறிக் கிடக்குதாம். ஒரு ஏக்கர்ல கிடைக்கிற வைக்கோல், பன்னிரண்டாயிரம் ரூபாய் வரைக்கும் விக்குதாம். ஒரு ஏக்கர் நெல்லுல கிடைக்கிற லாபம், வைக்கோல்லயும் கிடைக்குதாம்'' என்று சொன்னார்.</p>
<p class="content">''ஆனா, இந்த காய்கறி விலைதான் இப்ப சடார்னு இறங்கு முகத்துல இருக்கு. குறிப்பா, தக்காளி அடிமாட்டு விலைக்கு வந்துடுச்சு...' என்று வருத்தம் பொங்கச் சொன்ன காய்கறி, தான் அவித்துக் கொண்டு வந்திருந்த பனங்கிழங்குகளை ஆளுக்கு இரண்டு எடுத்துக் கொடுத்தார்.</p>
<p class="content">அதை ருசித்துக் கொண்டே.... ''கவலையை விடு கண்ணம்மா, விளைபொருட்களை வெளிநாடுகளுக்கு ஏற்றுமதி பண்றதுக்காக... தோட்டக்கலைத்துறை மூலமா, விவசாயிகளை உறுப்பினர்களாக வெச்சு 'விவசாய உற்பத்தியாளர் கம்பெனி’னு எல்லா மாவட்டத்துலயும் ஆரம்பிக்கப் போறாங்களாம். விவசாயிகளே நேரடியா ஏற்றுமதி செய்றப்போ கூடுதல் லாபம் கிடைக்க வாய்ப்பிருக்குதாம். தேனி மாவட்டத்துல வாழை ஏற்றுமதிக்காகவும், விழுப்புரத்துல மஞ்சள் ஏற்றுமதிக்காகவும், தூத்துக்குடியில சென்னா ஏற்றுமதிக்காகவும், ஈரோட்டுல மரவள்ளிக்கிழங்கு ஏற்றுமதிக்காவும்...னு ஒவ்வொரு மாவட்டத்துலயும் அதிகமா விளையுற விளைபொருட்களுக்காக கம்பெனி அமைப்பாங்களாம். ஒவ்வொரு கம்பெனிக்கும் 10 கோடி ரூபாய் வரை மத்திய அரசு மானியம் உண்டாம். விவசாயிகளை இணைச்சு குழு அமைச்சு, தேவையான பயிற்சிகளைக் கொடுத்து, கம்பெனி ஆரம்பிச்சு முறைப்படி பதிவு செய்யப் போறாங்களாம்'' என்று குஷி பொங்கச் சொன்னார் ஏரோட்டி!</p>
<p class="content">''பரவாயில்லையே நல்லாயிருக்குதே இந்த சங்கதி'' என்று முகம் மலர்ந்தார் காய்கறி.</p>
<p class="content">அவரைத் தொடர்ந்த வாத்தியார், ''சம்பா அறுவடை நடந்துக்கிட்டிருக்கு. அதனால, தஞ்சாவூர் கலெக்டர் ஆபீஸ்ல உணவுத்துறை அமைச்சர் காமராஜ் தலைமையில நெல் கொள்முதல் பத்தின ஆய்வுக் கூட்டம் நடத்தினாங்க. அதுல கலந்துக்கிட்ட நிறைய விவசாயிகள், கொள்முதல் நிலையங்கள்ல உள்ள பிரச்னைகளை அமைச்சர்கிட்ட சொல்லியிருக்காங்க. அதில்லாம கொள்முதல் மையங்கள்ல லஞ்சம் தலைவிரிச்சாடுறதைப் பத்தியும் சொல்லிருக்காங்க. உடனே, தலைமைச் செயலகத்துல இருக்குற தன்னோட அலுவலக போன் நம்பர் (044-25671129), சென்னையில இருக்குற உணவுத்துறை நிர்வாக இயக்குநர் அலுவலகப் புகார் பிரிவு செல்போன் நம்பர் (94451-90660, 94451-90661, 94451-90662) எல்லாத்தையும் கூட்டத்துலேயே மைக்ல சொல்லி... விவசாயிகளுக்கு ஏதாவது பிரச்னைன்னா உடனே பேச சொல்லிருக்கார். அதுல வர்ற புகார்களுக்கு உடனே நடவடிக்கை எடுக்கவும் உத்தரவு போட்டிருக்காராம்'' என்றார்.</p>
<p class="content">''நான் ஒரு சேதி சொல்லணும்'' என்ற கண்ணம்மா,</p>
<p class="content">''ஆனைமலை பக்கத்துல சமத்தூர்னு ஒரு ஊர் இருக்கு. இங்க, கொஞ்ச பேர் ஒண்ணா சேர்ந்து கோவில் நிலத்தை குத்தகைக்கு எடுத்து வெத்திலைக் கொடிக்கால் போட்டிருக்காங்க. அதுக்கு விடிகாலையில தண்ணி பாய்ச்சுறதுக்காக ஆறுமுகம், மயில்சாமினு ரெண்டு பேர் போயிருக்காங்க. அப்போ, மோட்டார் ரூம்ல ஃபியூஸ் போயிருந்துருக்கு போல. ஆறுமுகம் ஃபியூஸ் போடலாம்னு கேரியரை கழட்டும்போது கரன்ட் பாய்ஞ்சுருக்கு. அவரைக் காப்பாத்தப் போன மயில்சாமிக்கும் ஷாக் அடிக்க... ரெண்டு பேருமே இறந்து போயிட்டாங்களாம்'' என்று வருத்தம் பொங்கச் சொன்னார்.</p>
<p class="content">சற்று நேரம் அங்கே அமைதி நிலவியது.</p>
<p class="content">பிறகு, தொண்டையைக் கனைத்த ஏரோட்டி, ''போன முறை போட்ட புதிருக்கு விடை கிடைச்சுதா இல்லையா?'' என்று கேட்டார்.</p>
<p class="content">''ஒரு வியாபாரி, ஒரு கூடை புளியை விலை கொடுத்து வாங்குறார். புளிக்கு நல்ல கிராக்கி இருந்ததால, விலை ஏறும்போது விக்கலாம்னு அப்படியே வெச்சுடறார். கொஞ்சம் கொஞ்சமா விலை அதிகரிச்சு,</p>
<p class="content">20 சதவிகிதம் வரைக்கும் விலை ஏறிடுச்சு. இன்னும் விலை ஏறும்னு இவர் நினைச்சிட்டுருந்தப்போ... சடார்னு 20 சதவிகிதம் விலை இறங்கிடுச்சு. இனிமே வெச்சுருந்தா, முதலுக்கே மோசமாகிடும்னு உடனே வித்துட்டார். அப்போ, அவர் லாபத்துக்கு வித்துருப்பாரா, நஷ்டத்துக்கு வித்துருப்பாராங்கறதுதானே கேள்வி'' என்ற காய்கறி,</p>
<p class="content">''நஷ்டத்துக்குதான் வித்துருப்பார்'' என்றார்.</p>
<p class="content">''எப்படினு சொல்லு?'' என்று கேட்டார் ஏரோட்டி.</p>
<p class="content">''பதிலை எனக்குப் பதிலா வாத்தியார் சொல்வார்'' என்று சொல்லிவிட்டு கபகபவென சிரித்தார்.</p>
<p class="content">''அதானே பார்த்தேன்... கூட்டுக்களவானி வேலையா...?'' என்று செல்லக் கோபம் கொண்டார் ஏரோட்டி.</p>
<p class="content">''அட, நான்தான்யா அந்தப் புள்ளைக்கு சொன்னேன்'' என்ற வாத்தியார்,</p>
<p class="content">''100 ரூபாய்க்கு புளி வாங்குறார்னு வெச்சுக்கோ. 20% விலை ஏறுனா 120 ரூபாய். அதுல 20% விலை இறங்கினா... இறங்கின விலை 24 ரூபாய். அதை 120 ரூபாய்ல கழிச்சா 96 ரூபாய். அதனால கண்டிப்பா நஷ்டத்துக்குதான் வித்துருப்பார்'' என்று சொல்லிக் கொண்டிருக்கும்போதே... கூடையைத் தூக்கி தலையில் வைத்தார் காய்கறி. முடிவுக்கு வந்தது அன்றைய மாநாடு!</p>
<hr>
<p class="content">ஈரோடு மாவட்டம், அவல்பூந்துறை ஒழுங்கு முறை விற்பனைக் கூடத்தில்... இந்தியாவில் முதல் முறையாக, விவசாயிகளே மஞ்சளை விற்பனை செய்யும் வகையில், 'விவசாயிகள் ஒருங்கிணைந்த மஞ்சள் வர்த்தக மேலாண்மை’ என்ற திட்டம் கொண்டு வரப்பட்டுள்ளது. வேளாண்மை விற்பனை மற்றும் வேளாண் வணிகத்துறை மற்றும் அவல்பூந்துறை ஒழுங்குமுறை விற்பனைக் கூட கண்காணிப்பாளர் பொறுப்பில், இந்த வர்த்தகம் செயல்பட உள்ளது.</p>
<p class="content">இப்புதிய வர்த்தக முறை ஜனவரி 26-ம் தேதி முதல் துவங்க இருக்கிறது. இங்கு தேசிய அளவில் அல்லது உலகளவில் விற்பனை செய்ய வசதியாக 'இ- டிரேடிங்’ முறையில் வர்த்தகம் நடக்க இருக்கிறது. இதற்காக தனி மென்பொருள் உருவாக்கப்பட்டுள்ளது. கல், மண் நீக்கி, சுத்தம் செய்து கொண்டு வரும் மஞ்சளுக்கு, கூடுதல் விலை கிடைக்கும் வகையில், தர நிர்ணயம் செய்து விற்பனை செய்வதற்கான ஏற்படு களும் உண்டு. ஒழுங்குமுறை விற்பனைக் கூடத்தில், 2,000 டன் அளவு மஞ்சளை இருப்பு வைக்க குடோன் வசதியும் உண்டு.</p>
<p class="content">வாரந்தோறும் வெள்ளிக்கிழமை மட்டும் இங்கு ஏலம் நடக்கும். விவசாயிகள் எஸ்.எம்.எஸ் மூலம் விலையைத் தெரிந்து கொண்டு ஒப்புதல் கொடுத்தால், உடனே விற்பனை செய்து பணத்தை வழங்கி விடுவார்கள்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">தண்டோரா</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><span style="color: #993300">நாட்டுக்கோழி! </span></p>
<p class="content">சேலம், கால்நடை மருத்துவ அறிவியல் பல்கலைக்கழகப் பயிற்சி மற்றும் ஆராய்ச்சி நிலையத்தில், பிப்ரவரி 11-ம் தேதி நாட்டுக்கோழி வளர்ப்பும், நோய் கட்டுப்பாட்டு முறைகளும் என்ற தலைப்பில் பயிற்சி நடைபெற உள்ளது. முன்பதிவு செய்து கொள்ளவும்.</p>
<p style="text-align: right"><strong>தொடர்புக்கு, தொலைபேசி: 0427-2410408</strong></p>
<p style="text-align: center"><span style="color: #993300">கெண்டை மீன்!</span></p>
<p class="content">காஞ்சிபுரம், காட்டுப்பாக்கம் வேளாண் அறிவியல் நிலையத்தில் ஜனவரி 28-ம் தேதி கெண்டை மீன் வளர்ப்பு பயிற்சி நடைபெற உள்ளது. முன்பதிவு செய்துகொள்ளவும்.</p>
<p style="text-align: right"><strong>தொடர்புக்கு, தொலைபேசி: 044-27452371</strong></p>
<p style="text-align: center"><strong><img alt="" width="274" height="302" src="http://cdnw.vikatan.com/pasumai/2014/02/ywvlnj/images/pv80c.jpg"></strong></p>
<p style="text-align: center"><span style="color: #993300">சிறுதானியம்!</span></p>
<p class="content">ஈரோடு மாவட்டம், கோபிச்செட்டிபாளையம், வேளாண் அறிவியல் நிலையத்தில் ஜனவரி 28-ம் தேதி சிறுதானியங்களில் மதிப்புக் கூட்டுதல் பயிற்சி நடைபெற உள்ளது. முன்பதிவு செய்துகொள்ளவும்.  </p>
<p style="text-align: right"><strong>தொடர்புக்கு, தொலைபேசி: 04285-241626</strong></p>
<p style="text-align: center"><strong><img alt="" width="194" height="135" src="http://cdnw.vikatan.com/pasumai/2014/02/ywvlnj/images/pv80b.jpg"></strong></p>
<p style="text-align: center"><span style="color: #993300">நோய் பராமரிப்பு!</span></p>
<p class="content">தேனி மாவட்டம், அல்லிநகரம், உழவர் பயிற்சி நிலையத்தில் ஜனவரி 30 மற்றும் 31-ம் தேதிகளில் கால்நடைக்கான நோய் பராமரிப்புப் பயிற்சி நடைபெற உள்ளது. முன்பதிவு செய்துகொள்ளவும்.</p>
<p style="text-align: right"><strong>தொடர்புக்கு, தொலைபேசி: 04546-260047</strong></p>
<hr>
<p style="text-align: center"> <img alt="" width="194" height="135" src="http://cdnw.vikatan.com/pasumai/2014/02/ywvlnj/images/pv80a.jpg"></p>
<p class="content">'தண்டோரா' பகுதியில் இடம்பெறும் நிகழ்ச்சிகளில் கடைசி நேர மாறுதல்கள் ஏற்படலாம். எனவே, சம்பந்தப்பட்ட நிறுவனங்கள், அமைப்புகள் ஆகியவற்றிடம் நிகழ்ச்சி குறித்தத் தகவல்களை தொலைபேசி அல்லது செல்போன் வாயிலாக, முன்கூட்டியே உறுதிசெய்த பின், பயண ஏற்பாடுகளைச் செய்யவும்.  </p>
<p style="text-align: right"><span style="color: #800080">- ஆசிரியர்</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">கார்ட்டூன் </div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/cartoon.jpg"></p>
<p class="content"> </p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">மண்புழு மன்னாரு! </div>
<div class="subtitle1">ஓவியம்: ஹரன் </div>
<div class="subtitle2"></div>
<div class="content" style="border-top:1px solid #DDD;">
<p style="text-align: right"><span style="color: #993300"><img width="170" height="50" alt="" src="http://cdnw.vikatan.com/pasumai/2014/02/ywvlnj/images/8(3).jpg"></span></p>
<p style="text-align: right"><span style="color: #993300">மாத்தி யோசி </span></p>
<p class="content">'அடிமை மாதிரி உழைக்கணும்... அரசன் மாதிரி சாப்பிடணும்’னு ஊர் பக்கம் சொல்லுவாங்க. ஆனா, அதெல்லாம் மாறி... நூடுல்ஸ், அது, இதுனு கண்ட குப்பைகளை சாப்பிட்டுட்டு 'விதியே’னு ஓடிட்டு இருக்கோம். நான், பட்டணத்துக்காரங்கள மட்டும் சொல்லலீங்க... கூழ், கஞ்சி, களினு தின்னுக்கிட்டு இருந்த கிராமத்து மனுஷங்களையும் சேர்த்தேதான் சொல்றேன். பாழாபோன 'ஃபாஸ்ட் ஃபுட்’ பழக்கத்துக்கு கிராமத்து ஜனங்களும் அடிமையாகிட்டாங்க. 'உணவே மருந்து, மருந்தே உணவு’னு உலகத்துக்கே பாடம் சொன்ன பரம்பரையில வந்த நாம, சாப்பாட்டு விஷயத்துல சரியா இருக்கணுமா... வேணாமா? சாப்பாடு சரியா இருந்தா, உடம்பு நாம சொல்றபடி கேட்கும்.</p>
<p class="content">17-ம் நூற்றாண்டுல தஞ்சாவூரை ஆண்ட மாராட்டிய மன்னர் 'எக்கோஜி’, சாப்பாட்டு விஷயத்துல கறாரான ஆளு. தான் எப்போ, எதை சாப்பிடணும்னு தனக்கு சொல்றதுக்காகவே... ரகுநாதன்ங்கிற வல்லுநரை அவர் நியமிச்சிருந்தாரு. மன்னருக்காக ரகுநாதன் சொன்ன உணவுக் குறிப்பு அத்தனையும் 'போஜன குதூகலம்’ங்கிற புத்தகத்துல இருக்கு. அதிலிருந்து சுவையான சில விஷயங்களைப் பாப்போம்.</p>
<p style="text-align: center"><span style="color: #993300">ஆறு வகையில் சாப்பிடணும்! </span></p>
<p class="content">அறுசுவை’னு கேள்விப்பட்டிருப்போம். ஆனா, சாப்பிடறதையும் ஆறு வகையா பிரிச்சு வெச்சுருக்காங்க. 'சப்பி, குடித்து, நக்கி, விழுங்கி, சுவைத்து, கடித்து... இப்படி ஆறு வகையா சாப்பிடணும். அதாவது, கரும்பு, மாதுளை... போன்றவற்றை சப்பியும்; பால், பழரசம் முதலியவற்றை குடித்தும்; மாம்பச்சடி, தேன், பஞ்சாமிர்தம் மாதிரியான உணவுகளை நக்கியும்; போளியை விழுங்கியும்; லட்டு, பூந்தியை சுவைத்தும்; அப்பளத்தைக் கடித்தும் சாப்பிட வேண்டும்.</p>
<p style="text-align: center"><img width="600" height="388" alt="" src="http://cdnw.vikatan.com/pasumai/2014/02/ywvlnj/images/pv42a.jpg"></p>
<p style="text-align: center"><span style="color: #993300">விஷத்தை நீக்கும் வாழை இலை! </span></p>
<p class="content">தீய எண்ணங்கள், கோபம், வெறுப்பு இதையெல்லாம் வெச்சுக்கிட்டே சாப்பிடக்கூடாது. நண்பர்கள், மனைவி, குழந்தைகள்னு கூடுமானவரை குடும்பத்தோட அமைதியான சூழல்ல உக்காந்து சாப்பிடணும். சந்தோஷமா சாப்பிடறப்ப உடலும், உள்ளமும் மகிழ்ச்சியா இருக்கும். வயித்துல இருக்கற சுரப்பிகள் நல்லா வேலை செய்யும். கூடுமானவரை வாழை இலையில சாப்பிடறது நல்லது. ஏன்னா, வாழை இலைக்கு விஷத்தை நீக்குற குணம் இருக்கு. தொடர்ந்து வாழை இலையில சாப்பிட்டு வந்தா... தோல் பளபளப்பாகிடும். உடம்புலயும் நோய் எதிர்ப்பு சக்தி உண்டாகும்.</p>
<p class="content">இப்படியெல்லாம் 'போஜன குதூகலம்’ புத்தகத்துல எழுதியிருக்காங்க.</p>
<p style="text-align: center"><span style="color: #993300">உற்சாகம் கொடுக்கும் பட்டு! </span></p>
<p class="content">பொங்கல், கல்யாணம், காட்சி மாதிரியான விழா காலங்கள்ல பட்டு உடை உடுத்திக்கிற பழக்கம் இப்பவும் இருக்கு. பட்டு நூல்ல மின்காந்த அலை உருவாகும். அதனால அதை உடுத்தும்போது, உடம்புக்குள்ள உற்சாகம் பொங்குது. அதனாலதான், விழா காலங்கள்ல பட்டுத்துணி கட்டாயம்ங்கிறது பாரம்பரியமா இருக்குது.  வெண்பட்டு பத்தியும் 'போஜன குதூகலம்’ புத்தகத்துல பிரமாதமா சொல்லியிருக்காங்க. 'வெண்பட்டு உடுத்தினால், மனதில் மகிழ்ச்சி உண்டாகும். உடம்புல அதிகமா இருக்குற பித்தம் குறையும். தோல் பொலிவு உண்டாகும்’னு பட்டியல் நீளுது. 'பட்டுத்துணியை பந்தாவுக்காக கட்டமாட்டேன்’னு சிலர் சொன்னாலும், இனி மன மகிழ்ச்சிக்கும், மருந்துக்காகவும் கட்டலாம்தானே..!</p>
<p style="text-align: center"><span style="color: #993300">தண்ணியிலயும் சூட்சமம் இருக்கு! </span></p>
<p class="content">புராண கால படத்துல வர்ற முனிவருங்க எப்பவும், கையில தண்ணி கமண்டலத்தோட திரிவாங்க. இந்தக் காலத்துல குப்பன், சுப்பன்கூட தண்ணி பாட்டிலோடதான் அலையறாங்க. எந்தப் பாத்திரத்துல வெச்சு தண்ணி குடிக்கிறமோ, அதுல இருக்கற நல்ல விஷயம் நம்ம உடம்புக்குக் கிடைக்குமாம். இதைப்பத்தி என்ன சொல்லியிருக்காங்கனு பாப்போம்.</p>
<p class="content">'ஈயப்பாத்திரத்தில் வைக்கப்படும் நீர் பசையுள்ளதாகும். இது இனிப்புச் சுவையும் பெறுவதோடு கபத்தையும், வாயுவையும் தரும். செரிமான சக்தியைக் கூட்டும்; தாமிரப் பாத்திரத்தில் வைக்கப்படும் நீர்... உஷ்ணமும் சுவையும் கொண்டது. வாயுவைப் போக்கும்; இரும்புப் பாத்திரத்தில் வைக்கப்பட்ட நீர், மிகுந்த கெடுதல் தரும்; மண் பாத்திரத்தில் வைக்கப்பட்ட நீர், உடலில் உள்ள அழுக்குகளைப் போக்கும். உடல் வளர்ச்சிக்குத் தேவையான தாதுக்களையும், வலிமையையும் கொடுக்கும்’னு சொல்லியிருக்காங்க.</p>
<p class="content">குளுமையான தண்ணி கொடுக்கிற மண் பானை இருந்த இடத்தை... 'எவர்சில்வர்’ பாத்திரம், பிளாஸ்டிக் கேன் இதெல்லாம் ஆக்கிரமிச்சுடுச்சு. தண்ணி குடிக்கறதுக்கு கூட எவர்சில்வர், பிளாஸ்டிக் டம்ளர்னு ஆகிப்போச்சு. அந்தக் காலத்துல அரசன் முதல் ஆண்டி வரை மண்பானை தண்ணியைக் குடிக்கிற பழக்கந்தான் இருந்திருக்கு. பல தடவை பரிசோதிச்சி பார்த்துத்தான், மண் பானை மகிமையை நம்ம பெரியவங்க சொல்லி வெச்சுருக்காங்க. ஆனா, ஒரு தடவை கூட யோசிக்காம... கண்டதையும் நாம வாங்கி பயன்படுத்திட்டிருக்கோம். அதோட பின் விளைவுகளைத்தான் கண்டகண்ட வியாதிகளா அனுபவிச்சுட்டிருக்கோம்... இன்னதுனு புரியாமலே!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஹலோ வாசகர்களே...</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv73.jpg"></p>
<p class="content"> </p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">வீட்டிலும் செய்யலாம் விவசாயம் !</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img alt="" src="http://cdnw.vikatan.com/pasumai/2014/02/ywvlnj/images/pv27a.jpg"></p>
<p class="content"> </p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பசுமை சந்தை</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img alt="" width="600" height="834" src="http://cdnw.vikatan.com/pasumai/2014/02/ywvlnj/images/pv62.jpg"></p>
<p style="text-align: center"><img alt="" width="600" height="767" src="http://cdnw.vikatan.com/pasumai/2014/02/ywvlnj/images/pv63.jpg"></p>
<p class="content"> </p>
</div>
</div> </div>

		
		<div class="footer">
		
			<div class="next">
				<img  src="../../next.gif"/>
			</div>

			<div class="prev">
				<img src="../../prev.gif"/>
			</div>

			<div class="pageNumber">
				<span></span>
			</div>

		</div>

		</Body>
	</HTMl>
