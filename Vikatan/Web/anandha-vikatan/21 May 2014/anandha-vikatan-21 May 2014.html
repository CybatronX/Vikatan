	<HTML>
		<Head>
			<meta http-equiv="Content-Type" content="text/html;charset=utf-8" >

			<link rel="stylesheet" href="http://code.jquery.com/mobile/1.4.0/jquery.mobile-1.4.0.min.css" />

			<script src="http://code.jquery.com/jquery-1.9.1.min.js"></script>

			<style>
				.title1 {text-align:center;font-size:40px;color:dimgray;}
				.subtitle1{text-align:center;font-size:25px;color:dimgray;}
				.subtitle2{text-align:center;font-size:15px;color:dimgray;}
				.subtitle3{text-align:center;font-size:15px;color:dimgray;}
				.pageNumber>span{text-align:center;font-size:30px;color:dimgray;}

				.AjayPageDiv {
					display:none;
					margin-bottom:30px;
					font-size:30px;
					color:dimgray;
				}

				.next{
					float:right;
					height:50px;
					width:100px;
				}

				.next>img{
					width:100%;
					height:100%;
				}

				.prev{
					float:left;
					height:50px;
					width:100px;
				}

				.prev>img{
					width:100%;
					height:100%;
				}

				.pageNumber{
					margin-left:40%;
					float:left;
				}


			</style>

			<script type="text/javascript" >
			$( document ).ready(function() {
				$('div.AjayPageDiv').filter(":first").css("display","block");
				
				var pages = $('div.AjayPageDiv');
				var totalPages = pages.length;
				var currentPageNumber = 0;

				$('div.pageNumber>span').text("Page:" + (currentPageNumber+1) + "/" + totalPages );

				$('div.next').click(function(){
					if(currentPageNumber+1 < totalPages)
					{
						$(pages[currentPageNumber]).hide();
						$(pages[currentPageNumber+1]).show();
						currentPageNumber += 1;
						$('div.pageNumber>span').text("Page:" + (currentPageNumber+1) + "/" + totalPages );
					}
				 });

				 $('div.prev').click(function(){
				 	if(currentPageNumber >0)
				 	{
				 		$(pages[currentPageNumber]).hide();
						$(pages[currentPageNumber-1]).show();
						currentPageNumber -= 1;
						$('div.pageNumber>span').text("Page:" + (currentPageNumber+1) + "/" + totalPages );
				 	}
				 });

			});
			</script>

		</Head>
		<Body>
		<div class="header">
		
			<div class="next">
				<img  src="../../next.gif"/>
			</div>

			<div class="prev">
				<img src="../../prev.gif"/>
			</div>
		</div>


			<div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">தலையங்கம்</div>
<div class="subtitle1"></div>
<div class="content" style="border-top:1px solid #DDD;">
<p class="content"><span style="color: #ff0000"><strong><img align="left" width="300" height="81" alt="" src="http://www.vikatan.com/av/2014/05/ztrlmz/images/p9.jpg">மு</strong></span>ல்லைப் பெரியாறு அணையை உயர்த்துவதற்கு அனுமதி அளித்த உச்ச நீதிமன்ற உத்தரவு, அணையின் உயரத்தை மட்டும் உயர்த்தவில்லை, நீதியின்பால் உள்ள மக்களின் நம்பிக்கையையும் உயர்த்தியிருக்கிறது. தமிழர்களின் உரிமையை அடியோடு மறுத்த கேரள அரசியல்வாதிகளுக்கு இந்தத் தீர்ப்பு கசப்பு மருந்தாக இருக்கலாம். ஆனால், தென் தமிழக விவசாயிகளுக்கோ, இந்தத் தீர்ப்பு தங்கள் வாழ்வாதார ஆணிவேரில் ஊற்றப்பட்ட உயிர் நீர்!</p>
<p class="content">தேனி, திண்டுக்கல், மதுரை, சிவகங்கை, ராமநாதபுரம்... ஆகிய ஐந்து மாவட்டங்களின் லட்சக்கணக்கான விவசாயிகளுக்கு முல்லைப் பெரியாறு அணையின் நீர்தான் தாய்ப்பால். அணையில் வழிந்தோடி வைகையில் பாய்ந்து, வறண்ட நிலங்களைப் பசுமையாக்குகிறது இந்த நீர். வைகைக்கு மட்டுமா..? முல்லைப் பெரியாறு அணையின் தண்ணீர்தான் வைரானாறு மற்றும் சுருளி ஆறுகளுக்கான நீர் ஆதாரம். சுமார் 92 லட்சம் மக்களின் தாகத்தைத் தீர்க்கும் பொறுப்பும் இந்த அணைத் தண்ணீருக்கு உண்டு.</p>
<p class="content">மேற்குத் தொடர்ச்சி மலையின் நீர்ப் பிடிப்புப் பகுதிகளில் சேகரமாகி, தமிழ்நாடு நோக்கி ஓடிவரும் தண்ணீரில் தமிழ் விவசாயிகள் விவசாயம் செய்தபோதிலும், இதில் உற்பத்தியாகும் காய்கறிகளும் உணவுத் தானியங்களும் பெரும்பகுதி கேரளாவுக்குத்தான் ஏற்றுமதியாகின்றன. அதனாலேயே இரு திசை மக்களிடையே நன்றியுடன்கூடிய நட்பு உணர்வு காலங்காலமாக நீடித்து வருகிறது. அதை நீர்த்துப்போகச் செய்து, பொய்ச் செய்திகளால் இனவாத அரசியலை முன்வைத் தனர் கேரள அரசியல்வாதிகள். முல்லைப் பெரியாறு அணை பலவீனமாக இருப்பதாகச் சொல்லி, அணையில் நீர்மட்டத்தை 136 அடியாகக் குறைத்தார்கள். இதற்குப் பதிலாகப் புதிய அணை கட்டும் சட்டத்தையும் நிறைவேற்றினார்கள். இவற்றை எதிர்த்து உச்ச நீதிமன்றத்தில் தமிழக அரசு தொடர்ந்த வழக்கில் 'முல்லைப் பெரியாறு அணையின் நீர்மட்டத்தை 136 அடியில் இருந்து 142 அடியாக உயர்த்தலாம்’ என்று தீர்ப்பு வழங்கியதுடன், கேரள அரசின் புதிய அணை சட்டத்தையும் ரத்து செய்திருக்கிறது. சுமார் 35 ஆண்டு கால நீதிப் போராட்டத்தின் இறுதியில் பெற்ற தீர்ப்பு இது.</p>
<p style="text-align: center"><img align="middle" width="600" height="228" alt="" src="http://www.vikatan.com/av/2014/05/ztrlmz/images/p9a.jpg"></p>
<p class="content">தீர்ப்பு வந்த உடனேயே கடை அடைப்பு நடத்தி ஒருமித்த குரலில் எதிர்ப்பை வெளிப்படுத்தின கேரளக் கட்சிகள். ஆனால், தமிழ்நாட்டில் 'இந்த வெற்றி யாரால் கிடைத்தது?’ என்று கருணாநிதியும் ஜெயலலிதாவும் அறிக்கை யுத்தம் நடத்தத் தொடங்கினர். தன் சொத்துகளை விற்று அணை கட்டிய பென்னி குக்கூட இத்தனை பெருமிதமாக உரிமை கோரியிருக்க மாட்டார். வெற்றியின் பலனை ருசிக்க நினைக்கும் இவர்களுக்கு, முல்லைப் பெரியாற்றின் தண்ணீர் பாய்ந்தோட வேண்டிய வைகையில் கழிவுகளும் ஆக்கிரமிப்புகளும் நிரம்பியுள்ளது குறித்து கவலை இல்லை. ஏனென்றால், அந்த அநீதியைச் செய்ததில் இரு தரப்புக்கும் சம பங்கு உண்டு.</p>
<p class="content">உடலில் புது ரத்தம் பாய்ச்சியது மகிழ்ச்சிதான். அந்த ரத்தம், உடல் எங்கும் பாய ரத்த நாளங்களும் நலமுடன் இருக்க வேண்டும் என்பதை நினைவில்கொள்ளுங்கள்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">கார்ட்டூன்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="353" alt="" src="http://www.vikatan.com/av/2014/05/ztrlmz/images/p8.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">கலாட்டூன்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="380" height="576" alt="" src="http://www.vikatan.com/av/2014/05/ztrlmz/images/p102.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">மதம் பிடித்த நாற்காலி!</div>
<div class="subtitle1">ப.திருமாவேலன்</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>நா</strong></span>ட்டை நாசமாக்கியது நாக்கு தான் என்பதை மற்றவர்களைவிட தமிழ் மாநிலம் நன்கு அறியும். இன்று, ஐந்து ஆண்டு கால நாற்காலிக்காக மதவாத நாக்கு சுழன்றடிப்பதைப் பார்த்தால், சகிப்புத்தன்மை விரைவில் சுருண்டு விழுந்துவிடும் போல இருக்கிறது.</p>
<p class="content">மதத்தையே முதலீடாக வைத்து பா.ஜ.க. அரசியல் நடத்துவதும், மதத்தை மட்டுமே சொல்லி பா.ஜ.க-வை காங்கிரஸ் குறிவைத்துத் தாக்குவதுமாக 'மதம் இந்த நாட்டில் இருக்க வேண்டுமா... கூடாதா?’ என்பதற்காகவே இந்தத் தேர்தல் என்பது போல ஆக்கிவிட்டார்கள்.</p>
<p class="content"><img align="right" width="200" height="577" alt="" src="http://www.vikatan.com/av/2014/05/ztrlmz/images/p22a.jpg">மதவாதத்தை தேர்தலின் மையப்புள்ளியாக மாற்றிக்கொள்வது எல்லாக் கட்சிகளுக்கும் வசதியாகப் போய்விட்டது. அரசியலில் இற்று நொறுங்கிக் கொண்டுஇருக்கும் ஜனநாயகத்தன்மையை, ஊழலை, பெரும் நிறுவனங்களுக்குச் சாதகமான விதிமுறை மீறல்களை, நாடாளுமன்ற நெறிமுறைகளின் கேலிக்கூத்தை, விவசாயிகளின் தற்கொலைகளை, விலைவாசி விஷத்தைப் பற்றி பேசாமல்... மதத்தைப் பற்றி பேசுவது காங்கிரஸுக்கும் நல்லது; பா.ஜ.க-வுக்கும் வசதியானது; இடதுசாரிகளுக்கும் எளிமையானது. மரத்தை மறைக்கும் மாமத யானை!</p>
<p class="content">'மதம் ஒரு சொந்தப் பிரச்னை. அதற்கு அரசியலில் இடம் இல்லை. நான் ஒரு சர்வாதிகாரியாக இருந்தால், மதமும் அரசியலும் தனித்தனியாக இருக்கும். மதம் ஒரு சொந்த விஷயமாகவே ஆரம்பத்தில் இருந்தது. அதைச் சொந்த விவகாரம் என்ற மட்டத்திலேயே கட்டுப்படுத்திவைப்பதில் நாம் வெற்றி பெறுவோமானால், நமது அரசியல் வாழ்வில் எல்லாம் நல்லபடியாக அமையும்’ என்று நாடு சுதந்திரம் அடைந்த ஆகஸ்ட் மாதத்தில் மகாத்மா காந்தி எழுதினார். ஆனால், அது நல்லபடியாக அமைந்துவிடக் கூடாது என்பதற்காகவே, இந்தத் தேர்தலில் காங்கிரஸும் பா.ஜ.க-வும் நரம்பில்லா நாக்கால் நச்சு விதைகளை விதைத்து வருகின்றன.</p>
<p class="content">வளர்ச்சி, மாற்றம் என்று இரண்டு மாதங்களுக்கு முன்பு வரை பேசிக்கொண்டு இருந்த பா.ஜ.க., தேர்தல் தொடங்கும் ஏப்ரல் 7-ம் தேதிக்கு இரண்டு நாள்களுக்கு முன்பு வெளியிட்ட தேர்தல் அறிக்கையில், மூன்று குண்டுகளைப் புதைத்துவைத்திருந்தது. அரசியலமைப்புச் சட்டத்துக்கு உட்பட்டு அயோத்தியில் ராமர் கோயில், பொது சிவில் சட்டம், காஷ்மீர் மாநிலத்துக்குச் சிறப்பு அந்தஸ்து தரும் 370-வது சட்டப்பிரிவு நீக்கம்... ஆகிய சர்ச்சைக்குரிய விவகாரங்கள் அதில் இருந்தன. இந்தத் தத்துவங்களை முன்னெடுத்தால் வெற்றிபெற முடியாது என்பது எல்லோரையும்விட நரேந்திர மோடிக்கு நன்கு தெரியும். அதனால்தான், இதன் வெளியீட்டு விழாவில்கூட இவை பற்றி அவர் எந்தக் கருத்தும் சொல்லவில்லை. 60 நாள்களில் 400 கூட்டங்கள் பேசும் அவர், எங்கும் அவை பற்றி வாயைத் திறக்கவில்லை. இந்த மூன்றும் தன்னை மூழ்கடித்துவிடும் என்பதை அவர் அறிவார். அதனால்தான், 'அரசியல் அமைப்புச் சட்டம் மட்டும்தான் என் வழிகாட்டி’ என்று திரும்பத் திரும்பச் சொல்லி வந்தார்.</p>
<p class="content">மறைக்கப்பட்ட மத உணர்வு அவருள் இறுதியில் பீறிட்டு அடித்தது. மே-5ம் தேதி ஃபைஸாபாத் கூட்டத்தில், ஸ்ரீராமனைத் துணைக்கு அழைத்துவந்தார் மோடி. மேடையில் ராமன் உருவம் பிரமாண்டமாக இருந்தது. 'ஸ்ரீராமன் அவதரித்த இடத்தில் தாமரை மலர வேண்டும்’ என்றார். அப்படியானால், மற்ற இடங்களில் மலர வேண்டாமா? என்ன லாஜிக் இது? இந்துக் கடவுள் படத்தை கட்சிப் பிரசாரக் கூட்டத்துக்குப் பயன்படுத்திவிட்டு, பொதுவான கட்சி என்று எப்படிப் பேச முடியும்?</p>
<p class="content">அகமதாபாத்தில் இன்னும் ஒரு படி மேலே போய், சாதியைக் கையில் எடுத்திருக்கிறார் மோடி. 'பிற்படுத்தப்பட்ட சமூகத்தைச் சேர்ந்தவன் என்பதால், என் மீது பழி சுமத்துகிறார்கள்’ என்பது மோடியின் புலம்பல். பா.ஜ.க. யாரை பிரதமர் வேட்பாளராக அறிவித்து இருந்தாலும் பிரியங்கா எதிர்ப்பார்; இடதுசாரிகள் எதிர்ப்பார்கள். அத்வானி என்ன சாதி, மோடி என்ன சாதி என்பதல்ல இங்கு பிரச்னை. எந்தத் தத்துவத்தின் பிரதிநிதி என்பதுதானே முக்கியம். மாற்றம் என்ற மோடி மதவாதி ஆனதும், வளர்ச்சி என்ற மோடி சாதி பேசுவதும் ஆபத்தான அஸ்திரங்கள்.</p>
<p class="content">விஸ்வ இந்து பரிஷத் தலைவர் பிரவீன் தொகாடியா, 'நரேந்திர மோடிக்கு வாக்களிக்காதவர்கள் பாகிஸ்தானுக்குச் செல்ல வேண்டும்’ என்று வழிகாட்டுகிறார். பீகார் மாநில பா.ஜ.க. தலைவர் கிரிராஜ் சிங் பேச்சும் இதை வழிமொழிவதாக இருந்தது. 'பசு மாடு வளர்ப்பவர்கள் மீது மத்திய அரசு வரி விதிக்கிறது. ஆனால், மாட்டு இறைச்சியை ஏற்றுமதி செய்பவர்களுக்கு மானியம் அளித்துள்ளது’ என்று ஜார்கண்ட் மாநிலத்தில் பேச, மோகன்பூர் காவல் துறை அவர் மீது வழக்குப் பதிவு செய்துள்ளது.</p>
<p class="content"><span style="color: #ff0000"><strong>கு</strong></span>ஜராத்தில் இருந்து உத்தரப்பிரதேசத்துக்கு அனுப்பிவைக்கப்பட்ட அமித்ஷாவுக்கு சொல்லவேண்டியது இல்லை. 'முஸாஃபர் நகரில் கடந்த ஆண்டு நடந்த மோதலுக்கு தேர்தலில் வாக்களிப்பதன் மூலம் பழிவாங்குங்கள்’ என்ற இவரது பேச்சு, பொதுக் கூட்டங்கள், ஊர்வலங்களில் இவர் கலந்துகொள்ள தடை விதிக்கும் அளவுக்கு விபரீதமாக இருந்தது.</p>
<p style="text-align: center"><img align="middle" width="600" height="262" alt="" src="http://www.vikatan.com/av/2014/05/ztrlmz/images/p22c.jpg"></p>
<p class="content">'சாதி, மதம், இனம் தொடர்பாக இரு தரப்பினருக்கும் இடையே ஏற்கெனவே உள்ள வேறுபாடுகளைத் தீவிரப்படுத்தும் வகையிலோ, அவர்களுக்கு மத்தியில் பதற்றத்தை அதிகரிக்கும் வகையிலோ தேர்தல் பிரசாரத்தில் பேசக் கூடாது’ என்பது தேர்தல் ஆணையத்தின் விதி. இதனை மிதிப்பதுதான் அரசியல் கட்சிகளின் வேலையாக மாறிப்போனது.</p>
<p class="content">சாமியார் ராம்தேவின் உளறல்கள் இவற்றின் உச்சம். 'ராகுல் காந்தி, தலித்துகளின் வீடுகளுக்கு 'ஹனிமூன்’ மற்றும் 'பிக்னிக்’ போல செல்கிறார். அவர் ஒரு தலித் பெண்ணைத் திருமணம் செய்திருந்தால், அந்த அதிர்ஷ்டம் அவரை நாட்டின் பிரதமர் ஆக்கி இருக்கும்’ என்பது ராம்தேவின் பிதற்றல். தலித் பெண்ணைத் திருமணம் செய்வதற்கும் பிரதமர் பதவிக்கும் என்ன சம்பந்தம்? ஒரு சாமியார் வாயில் ஹனிமூன் என்ற வார்த்தை வரலாமா? ராகுல், தலித் கிராமங்களுக்கு மட்டும் போகவில்லை. குஜ்ஜார் இன மக்களின் வீடுகளுக்கும்தான் சென்றார். குஜ்ஜார் இனப் பெண்கள் பற்றி சொல்ல ராம்தேவுக்கு ஏன் துணிச்சல் இல்லை? வேல்கம்புகளோடு பல்லாயிரக்கணக்கான மக்கள் ஆக்ரோஷமாக நடந்துவரும் காட்சி நினைவுக்கு வந்திருக்கும். அதனால், தலித் பெண்களை வார்த்தைகளில் சுடுகிறார். பின்பு ராம்தேவ் இதற்கு வருத்தம் தெரிவித்து இருக்கிறார். என்ன பேச வேண்டும் என்ற அடக்கமே இல்லாதவர்கள் தன்னை ஆன்மிகவாதிகளாக அடையாளம் காட்டிக்கொள்ளும் கொடுமை இது.</p>
<p class="content">பதவியைப் பிடிப்பதற்கு பா.ஜ.க. இவ்வளவு செய்தால், அதைத் தக்கவைப்பதற்கு காங்கிரஸும் மற்ற கட்சிகளும் தன் பங்குக்கு செய்யாதா? அவர்களின் மதச்சார்பின்மைதான் சந்தி சிரிப்பதாயிற்றே!</p>
<p class="content"><span style="color: #ff0000"><strong>தி</strong></span>ல் ஜமா மசூதியின் தலைவர் இமாம் சையது அகமது புகாரியை நேரில் சந்தித்து சோனியா ஆதரவு கேட்க, அவரும் 'முஸ்லிம்கள் காங்கிரஸ் கட்சிக்கு வாக்களிக்க வேண்டும்’ என்று வெளிப்படையாக அறிக்கை வெளியிட்டார். இதனை மற்றவர்கள் எதிர்ப்பது இருக்கட்டும். இமாம் ஷாகி புகாரியின் சகோதரர் சையத் யாகியா புகாரியே கடுமையாக எதிர்த்தார்.</p>
<p class="content">''குஜராத்தில் மோடி ஆட்சியில் முஸ்லிம்கள் படுகொலை செய்யப்பட்டது அனைவரும் அறிந்த ஒன்று. இதே போல் காங்கிரஸ் ஆட்சியில் முஸ்லிம்கள் 10 மடங்கு அளவுக்குப் படுகொலை செய்யப்பட்டார்கள். மற்ற கட்சிகளைவிட காங்கிரஸ் ஆட்சியில் படுகொலை செய்யப்பட்ட முஸ்லிம்கள் எண்ணிக்கை அதிகம். எப்போதும் பா.ஜ.க. முஸ்லிம்களை முன்னால் நின்று தாக்கினால், காங்கிரஸ் முதுகில் குத்துவதை வழக்கமாகக் கொண்டுள்ளது. இதைத்தான் என் தந்தை சொல்வார்...'' என்று வெளிப்படையாக அறிக்கை வெளியிட்டார்.</p>
<p class="content"><span style="color: #ff0000"><strong><img align="right" width="200" height="158" alt="" src="http://www.vikatan.com/av/2014/05/ztrlmz/images/p22.jpg">கா</strong></span>ஷ்மீர் தேசிய மாநாட்டுக் கட்சித் தலைவர் ஃபரூக் அப்துல்லா, 'மதவாதியான மோடியை ஆதரிப்பவர்களை கடலில் மூழ்கடிக்க வேண்டும். மதவாத பா.ஜ.க. ஆட்சிக்கு வந்தால், காஷ்மீர் இந்தியாவில் இருந்து பிரிந்துவிடும்’ என்று பீதி கிளப்புகிறார். சமாஜ்வாடி கட்சியைச் சேர்ந்த உ.பி. மாநில அமைச்சர் ஆஸம் கானும் இந்தத் தேர்தல் வில்லன்களில் ஒருவர்.</p>
<p class="content">''1999-ம் ஆண்டு பாகிஸ்தானுக்கு எதிராக நடைபெற்ற கார்கில் யுத்தத்தின்போது வெற்றிக்காகப் போராடியது யார்? இந்து ராணுவ வீரர்கள் அல்ல. உண்மையில் அது முஸ்லிம் ராணுவ வீரர்கள் மூலம் கிடைத்த வெற்றி'' என்பது இவரது கண்டுபிடிப்பு. இந்தப் பொறுப்பற்றப் பேச்சுக்காக, தேர்தல் ஆணையம் இவருக்குத் தடை விதித்தது. ''முஸ்லிம் என்ற ஒரே காரணத்துக்காக என் மீது நடவடிக்கை எடுக்கப்பட்டுள்ளது'' என்று ஆஸம் கான் அலறி இருக்கிறார். எல்லா இஸ்லாமிய அரசியல் தலைவர்கள் மீதுமா தேர்தல் ஆணையம் தடை விதித்தது? இதற்கும் அவர் முஸ்லிமாக இருப்பதற்கும் என்ன சம்பந்தம்? வருமானத்துக்கு அதிகமாகச் சொத்துக் குவித்த வழக்கில் சசிகலா கைது செய்யப்பட்டபோது முத்துராமலிங்கத் தேவர் படத்தையும் சசிகலா படத்தையும் போட்டு நீதி கேட்டதற்கும், 'தலித் என்பதற்காக ஆ.ராசாவைக் கைதுசெய்தார்கள்’ என்று வாதாடுவதற்கும் என்ன ஏழாம் பொருத்தமோ அதுதானே ஆஸம்கான் பேச்சும்?</p>
<p class="content">''சமாஜ்வாடி கட்சிக்கு வாக்களிக்காதவரும் அந்தக் கட்சிக்கு எதிராகப் பேசுபவரும் உண்மையான முஸ்லிம் இல்லை. அப்படிச் செயல்படுபவர்களின் குரோமோசோம்கள் கட்டாயம் சிகிச்சை செய்யப்பட வேண்டும்'' என்று சமாஜ்வாடி கட்சியின் மகாராஷ்டிரா மாநிலத் தலைவர் அபு ஆஸிம் ஆஜ்மி பேசி இருக்கிறார். இஸ்லாமிய மக்களின் நலன் குறித்துப் பேசுவது வேறு. இஸ்லாமிய மக்களை அச்சுறுத்தி தன் பக்கம் திருப்புவது வேறு. இப்போது நாட்டில் நடப்பது இரண்டாவது வகை.</p>
<p class="content">செயல் வன்முறையைவிட ஆபத்தானது, இந்த வார்த்தை வன்முறை. வகுப்புவாத வன்முறையை நடத்திக்காட்டுபவர்களைவிட, சொல்லித் தூண்டுபவர்கள்தான் பெரிய குற்றவாளிகள். குற்றச் சம்பவங்களில் செயலைச் செய்தவர்களுக்கு இணையாகச் செய்யத் தூண்டியவர்களும் விதைத்தவர்களும் தண்டனை பெறவேண்டியவர்கள். இந்த வகுப்புவாதக் கருத்தியலை வேரறுக்க வேண்டும்.</p>
<p class="content"><img align="right" width="250" height="102" alt="" src="http://www.vikatan.com/av/2014/05/ztrlmz/images/p22aa.jpg">இந்தக் கருத்தியல் சுயநல அரசியலுக்கு சுகமானதாக மாறிவிட்டதால், அனைத்துக் கட்சிகளுமே அதை அரிதாரமாகப் பூசிக்கொண்டு அலைகின்றன. ''என்னைப் பொறுத்தவரையில், இந்தியாவில் ஒவ்வொரு தேர்தலிலும் தோல்வியைச் சந்திக்கத் தயாராக இருக்கிறேன். ஆனால், வகுப்புவாதத்துக்கோ, சாதியத்துக்கோ மட்டும் இடம் தர மாட்டேன்'' என்று முதல் தேர்தல் முடிந்ததும் அப்போதைய பிரதமர் நேரு சொன்னார். பேருக்குக்கூட இப்படிச் சொல்லும் தலைவர் எவரும் இப்போது இல்லை.</p>
<p class="content">யார் செத்தால் என்ன... நமக்கு நாற்காலி கிடைத்தால் போதும்; தனது பதவி நிலைத்தால் போதும் என்று எண்ணும் அரசியல் தலைவர்கள் பெருத்துவிட்ட காலத்தில் நேருவை உதாரணம் காட்டுவதே உண்மைக்கு இழுக்கு!</p>
<p class="content">நாட்டில் நடப்பது காங்கிரஸுக்கும் பா.ஜ.க-வுக்குமான போர். இந்து - முஸ்லிம் போர் அல்ல. நாட்டில் நடப்பது ராகுலுக்கும் நரேந்திர மோடிக்குமான சண்டை. ராமருக்கும் பாபருக்குமான சண்டை அல்ல. இதனை வேதனையோடு வேடிக்கை பார்ப்பதோடு, மக்கள் கடமை முடிந்துவிடுவது இல்லை. கட்சி வேறு, கடவுள் வேறு... அரசியல் வேறு, ஆன்மிகம் வேறு என்பதை ஒவ்வொரு மக்களும் தெளிவுபடுத்திக்கொள்ள வேண்டும்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">‘கொதிக்கும் தார் எனக்குக் குளிர் நீர்!’</div>
<div class="subtitle1">கதிர்பாரதி, படம்: சொ.பாலசுப்ரமணியன்</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>''எ</strong></span>னது முதலமைச்சர் நாற்காலியின் மூன்று கால்கள் எவற்றால் ஆனவை என்று எனக்குத் தெரியாது. ஆனால், நான்காவது கால் பட்டுக்கோட்டை கல்யாணசுந்தரம் பாடல்களால் ஆனது!'' - 1982-ம் ஆண்டு தமிழக முதலமைச்சர் எம்.ஜி.ஆர். வானொலிக்கு அளித்த பேட்டியின்போது, அவரது ஆழ்மனதில் இருந்து வந்த வார்த்தைகள் இவை. பட்டுக்கோட்டை கல்யாணசுந்தரம் இறந்து இரண்டு தலைமுறைகள் கடந்துவிட்டன. ஆனால், இன்றளவும் காலத்தால் துருப்பிடிக்காத தெம்பும் திராணியும் கொண்டவை அவரது திரைப்பாடல்கள்.</p>
<p class="content">இவற்றின் பின்னணியில் இருக்கும் வலி, வாழ்வு, வரலாற்றை 'பட்டுக்கோட்டை கல்யாணசுந்தரம், பாட்டாளி - படைப்பாளியான வரலாறு (1930-1959)’ என்ற பெயரில் ஆவணப்படமாக்கி இருக்கிறார் பு.சாரோன்.</p>
<p class="content">கல்யாணசுந்தரத்துக்குத் திருமணம் ஆகும் வரை, அவரோடு சென்னை ராயப்பேட்டை பொன்னுசாமித் தெரு 10-ம் நம்பர் வீட்டில் தங்கியிருந்த ஓவியர் கே.என்.ராமசந்திரன் மற்றும் பட்டுக்கோட்டையாரின் நண்பர்கள் பலரைச் சந்தித்து அவரது நினைவுகளைப் பதிவுசெய்கிறது ஆவணப்படம்.</p>
<p style="text-align: center"><img align="middle" width="555" height="405" alt="" src="http://www.vikatan.com/av/2014/05/ztrlmz/images/p26c.jpg"></p>
<p class="content">''இன்னைக்கும் மக்கள் மனசுல பாட்டுக்கோட்டைக் கட்டி வாழும் பட்டுக்கோட்டை கல்யாணசுந்தரத்துக்கு, நாடக நடிகர் ஆகணும்ங்கிறதுதான் லட்சியம். ஆனா, பால்ய வயசுல அவருக்கு எழுதப் படிக்கத் தெரியாது. 'தஞ்சைப் பகுத்தறிவு சிங்கம்’ அணைக்கரை டேவிஸ்தான் எழுதப் படிக்கக் கத்துக்கொடுத்தார். இவர் வீட்லதான் கல்யாணசுந்தரம், பட்டுக்கோட்டை அழகிரியைச் சந்திச்சார். அவரோட நடிப்பு ஆசையைத் தெரிஞ்சுக்கிட்ட அழகிரி, மதுரை சக்தி நாடக சபாவில் சேர சிபாரிசுக் கடிதம் கொடுத்து அனுப்பினார். தன் பாடல்களால் இன்னைக்கும் கதாநாயகனா வாழ்ற பட்டுக்கோட்டை கல்யாணசுந்தரத்துக்கு, நாடகத்துல நடிக்கக் கிடைச்ச முதல் வாய்ப்பு வில்லன் ரோல். 'ராஜகுரு’, 'கவியின் கனவு’ நாடகங்களில் வில்லனாக நடிச்சார். இதுக்கு முன்னாடி இந்த வில்லன் ரோல்ல நடிச்சவர், பின்னாளில் பிரபல வில்லனான எம்.என்.நம்பியார் என்பது சுவாரஸ்ய முரண்.</p>
<p class="content">1950-ம் வருஷம் நடிகர் டி.கே.பாலச்சந்தரோட மக்கள் நாடக மன்றம் சார்பா திண்டுக்கல் காந்தி மைதானத்தில் 'கண்ணின் மணிகள்’ என்ற நாடகம் போட்டாங்க. நாடகத்தைப் பார்த்த கம்யூனிஸ்ட் தலைவர் ஜீவானந்தம் பேசும்போது, நாடகத்துக்காக கல்யாணசுந்தரம் எழுதின</p>
<p class="content"><span style="color: #ff9900">'தேனாறு பாயுது<br>
செங்கதிர் சாயுது<br>
ஆனாலும் மக்கள் வயிறு காயுது-</span>ங்கிற பாடல் வரியைச் சுட்டிக்காட்டி, மக்கள் கவிஞருக்குரிய தரம் இந்த வரிகளில் இருக்கிறது’னு பேசினார். அவர் வாக்கு, பின்னாளில் பலிச்சது.</p>
<p class="content">கல்யாணசுந்தரம், சினிமா பாடல் வாய்ப்புத் தேடின காலகட்டத்தில் நடந்த அத்தனை நிகழ்ச்சிகளையும் பாடல்களாவே பதிஞ்சி வெச்சிருக்கார். உதாரணத்துக்கு சில...</p>
<p class="content">ஒருநாள், கலைவாணர் என்.எஸ்.கே-யைப் பார்க்கப் போயிருக்கார் கல்யாணசுந்தரம். இவரது கஷ்டங்களைத் தெரிஞ்ச அவர், 'ஏன் தம்பி இப்படிச் சிரமப்படறீங்க? ஊருக்குப் போயிப் பொழைக்கிற வழியைப் பாருங்க’னு சொல்லி 100 ரூபாய் கொடுத்திருக்கார். அப்போ எழுதிய பாடல் இது...</p>
<p class="content"><span style="color: #ff9900">'புழலேரி நீரிருக்க<br>
போக வர காரிருக்க<br>
பொன்னுசாமி சோறிருக்க<br>
போவேனோ சென்னையை விட்டு<br>
தங்கமே தங்கம்<br>
நான் போவேனோ தங்கமே தங்கம்..!’</span></p>
<p class="content">இந்தப் பாடலில் வரும் பொன்னுசாமி சோறு என்பது, இன்றைக்கும் சென்னை ராயப்பேட்டையில் இருக்கும் பொன்னுசாமி ஹோட்டல். அந்த ஹோட்டல் பக்கத்தில்தான் தங்கியிருந்தார். அங்கேதான் அவருக்கு சாப்பாடு.</p>
<p style="text-align: center"><img align="middle" width="450" height="377" alt="" src="http://www.vikatan.com/av/2014/05/ztrlmz/images/p26b.jpg"></p>
<p class="content">சென்னை வாணிமஹால் பக்கமா நடந்துபோகும்போது கல்யாணசுந்தரத்தோட செருப்பு அறுந்துபோச்சு. கையில் எடுத்துக்கிட்டுப் போயிருக்கார். எதிரே வந்த நண்பர் ஒருவர் 'என்ன கல்யாணசுந்தரம்... செருப்பு அறுந்துபோச்சா?’ என்று சிரித்திருக்கிறார். அப்போது அவருக்குப் பதில் சொல்றது போல எழுதின பாட்டு இது...</p>
<p class="content">    <span style="color: #ff9900">  'உறுப்பறுந்து போனாலும் உள்ளம் கலங்கேன்<br>
      செருப்பறுந்து போனதற்கோ சிந்திப்பேன்<br>
      நெருப்பை எதிர்ப்பதற்கும் அஞ்சாத<br>
       எண்ணம் படைத்தாற்பின்<br>
       கொதிக்கும் தார்<br>
       எனக்குக் குளிர் நீர்.’</span></p>
<p class="content">அப்போ மருதகாசி, கண்ணதாசன் எல்லாம் மார்டன் தியேட்டர்ஸுக்குப் பாடல் எழுதிக்கொண்டிருந்த நேரம். அந்த நிறுவன முதலாளி டி.ஆர்.சுந்தரம்தான் படம் சம்பந்தப்பட்ட எல்லாவற்றையும் ஒப்புதல் செய்வார். அவரது அறையில் அவருக்கு மட்டும்தான் நாற்காலி இருக்கும். சந்திக்க வருபவர்கள் நின்றுதான் பேசணும். அவரிடம் கல்யாணசுந்தரத்தை அறிமுகப்படுத்தி, 'இவர்தான் புதுசாப் பாட்டு எழுத வந்த கவிஞர்’னு சொல்லியிருக்கார் எம்.எஸ்.வி. உடனே, 'பாட்டு எழுதுங்க பார்ப்போம்’னு டி.ஆர்.சுந்தரம் சொல்ல, கல்யாணசுந்தரம் பேப்பர் ஒன்றில் 'மரியாதை கொடுத்து மரியாதை வாங்கவும்’னு எழுதிக் கொடுத்திருக்கார். அதன் பிறகுதான் தன்னைச் சந்திக்க வருபவர்கள் உட்கார்ந்து பேச நாற்காலிகளைப் போடச் சொன்னாராம் சுந்தரம்.</p>
<p class="content">கல்யாணசுந்தரம், ஒருபோதும் அடுத்தவர் வாய்ப் பைத் தட்டிப் பறித்தவர் அல்ல. அடுத்தவருக்குப் போகவேண்டிய பாடல் வாய்ப்பு தனக்கு வந்தபோதும் அதை மறுத்து ஒதுக்கிய பண்பாளர்.</p>
<p class="content"><img align="left" width="120" height="190" alt="" src="http://www.vikatan.com/av/2014/05/ztrlmz/images/p26.jpg">அந்தக் காலத்தில் ஏவி.எம்-க்கு கண்ணதாசனும், ஜெமினி ஸ்டுடியோவுக்கு கொத்தமங்கலம் சுப்புவும் பாட்டு எழுதுவாங்க. 'ஜெமினி’ தயாரிச்ச 'இரும்புத்திரை’ படத்துக்குப் பாடல் எழுத கல்யாணசுந்தரத்துக்கு அழைப்பு வந்தப்போ, 'அங்க கொத்தமங்கலம் சுப்புனு ஒரு கவிஞர் இருக்கார். அவர் எழுதுறதுதான் நியாயம். நான் வர மாட்டேன்’னு சொல்லிட்டார். இதைக் கேள்விப்பட்ட கொத்தமங்கலம் சுப்பு, பட்டுக்கோட்டையாரை நேரில் சந்தித்து, 'நீங்க கட்டாயம் எழுதணும்’னு வற்புறுத்தவே...</p>
<p class="content"><span style="color: #ff9900">'கையில வாங்குனேன்<br>
பையில போடலை...<br>
காசு போன இடம் தெரியலை’</span> - ங்கிற பாட்டு எழுதினார். அந்தப் பாடல் ஜெமினி அதிபர் எஸ்.எஸ்.வாசனுக்குப் பிடித்துப்போகவே 'இரும்புத்திரை’ படத்திலேயே நாலு பாட்டு எழுதினார் கல்யாணசுந்தரம்.</p>
<p class="content">இவரது பாடல் புனையும் திறனைப் பார்த்த எம்.ஜி.ஆர். தன்னுடைய படங்களுக்கு மட்டுமே பாடல் எழுத ஒப்பந்தம் போடலாம்னு சொல்லிருக்கார். ஆனாலும், எல்லா இசையமைப்பாளர்களுக்கும் இயக்குநர்களுக்கும் பாட்டு எழுதுறவராத்தான் இருந்திருக்கார்.</p>
<p class="content">1955-58 ஆண்டுகளில் 19 இசையமைப்பாளர்களுக்குப் பாடல் எழுதின ஒரே கவிஞர் பட்டுக்கோட்டை கல்யாணசுந்தரம் மட்டும்தான். திரைப்பாடல்கள் தொகுப்பாகி முதன்முதலாகப் புத்தகமாக வந்த பெருமை பட்டுக்கோட்டையாரின் பாடல்களுக்கு உண்டு. கம்யூனிஸ்ட் தலைவர் ஜீவானந்தம்தான் கல்யாணசுந்தரத்தின் பாடல்கள் தொகுக்கப்பட வேண்டியதன் அவசியத்தை சென்னை பெரம்பூரில் நடந்த தொழிலாளர் கூட்ட மேடையில் பேசினார்.</p>
<p class="content"><img align="right" width="250" height="96" alt="" src="http://www.vikatan.com/av/2014/05/ztrlmz/images/p26a.jpg">குறுகிய காலத்தில் திரையுலகில் பெரிய சாதனை செஞ்ச பட்டுக்கோட்டை கல்யாணசுந்தரத்தோட கடைசி ஆசை, 10 நாள் காஷ்மீர்ல தங்கி இருந்து ஒரு புத்தகம் போடுற அளவுக்கு கவிதைகள் எழுதணும்ங்கிறதுதான். ஆனா, அது கடைசி வரை நிறைவேறலை. இந்தத் தகவலைச் சொல்லும்போது ஓவியர் கே.என்.ராமசந்திரனுக்குக் கண்ணு கலங்கிப்போச்சு.</p>
<p class="content">'இந்த ஆவணப்படத்தை நாம் தியேட்டர்ல வெளியிடலாம். நான் அதுக்கு ஏற்பாடு பண்றேன். 'மானமுள்ள தமிழர்கள் இந்தப் படத்தைப் பார்க்கணும்’னு நாம விளம்பரம் பண்ணுவோம்’னு ஆவணப்படத்தை எடிட் பண்ணின லெனின் சார் சொன்னார். அவர் ஆசைப்பட்டது போல என்னால் இந்தப் படத்தைத் திரையரங்குகளில் வெளியிட முடியுமானு தெரியலை. அதனால் இந்த மாசமே வாணி மஹாலில் எம்.எஸ்.வி., இளையராஜா ரெண்டு பேரும் சேர்ந்து வெளியிட, பட்டுக்கோட்டை கல்யாணசுந்தரத்தின் மனைவி கௌரவம்மாள் ஆவணப்படத்தின் முதல் பிரதியைப் பெற்றுக்கொள்கிறார். 'மானமுள்ள தமிழர்கள்’னு இல்லை... ஒவ்வொரு தமிழர் வீட்லயும் இருக்கவேண்டிய ஆவணப்படம் இது. இந்த ஆவணப்படத்துக்குப் பிறகு பட்டுக்கோட்டை கல்யாணசுந்தரத்தைப் பற்றி முழுத் தகவல் அடங்கிய வலைதளம் ஒன்றை உருவாக்குவது என் அடுத்த இலக்கு. என் தேடல் தொடரும்'' என்று முத்தாய்ப்புடன் முடிக்கிறார் இயக்குநர் பு.சாரோன்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பிரதமருக்கு 25... பாம்பனுக்கு 100</div>
<div class="subtitle1">நா.சிபிச்சக்கரவர்த்தி</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>''த</strong></span>ம்பி... சாப்பிட்டுட்டு இருக்கேன். பத்தே நிமிஷத்துல உங்க கேள்விகளுக்குப் பதில் சொல்லிடுறேன்!'' - ஒன்பதாவது நிமிடத்திலேயே கேள்விகளை எதிர்கொள்ளத் தொடங்கினார் <span style="color: #ff0000"><strong>நீதியரசர் சந்துரு</strong></span>.</p>
<p class="content">''அய்யய்யோ... இந்த வம்பே வேணாம்யா! அறிவை யூஸ் பண்ற கேள்வியாக் கேட்பீங்க... வி.ஐ.பி-களுக்கே பதில் தெரியாது. நான் என்னத்தைச் சொல்லப்போறேன். ஆத்தா... என்னைக் காப்பாத்து!'' - உற்சாக உதறலுடன் தயாரானார் நடிகர் <span style="color: #ff0000"><strong>தம்பி ராமையா</strong></span>.</p>
<p class="content">''ஆந்திராவில் வாக்குப்பதிவு வேலைகளில் மும்முரமா இருக்கேன். இதோ இப்பத்தான் வாக்குப்பதிவு இயந்திரங்களை சேஃப்ட்டி பண்ணிட்டு கொஞ்சம் மூச்சு விட்டுருக்கோம். கேளுங்க... கேளுங்க!'' - ஆர்வமாக <span style="color: #ff0000">வீரபாண்டியன் ஐ.ஏ.எஸ்</span>.,</p>
<p class="content">'''ஜெனரல் நாலேட்ஜ்னா என்ன?’னு கேட்குற ஆளு நான். என்கிட்ட போய் ஜெனரல் நாலேட்ஜ் கேள்விகளா..? ம்க்கும்!'' - அலுத்துக்கொண்டாலும் எதிர்பார்ப்புடன் கேள்விகளை எதிர்கொண்டார் நடிகை <span style="color: #ff0000">தேவ தர்ஷினி</span>.</p>
<p style="text-align: center"><img align="middle" width="490" height="453" alt="" src="http://www.vikatan.com/av/2014/05/ztrlmz/images/p30.jpg"></p>
<p class="content"><span style="color: #0000ff"><strong>''இந்தியப் பிரதமர் ஆவதற்கான குறைந்தபட்ச வயது வரம்பு என்ன?'' </strong></span></p>
<p class="content"><span style="color: #0000ff">பதில்: </span><span style="color: #ff6600">பிரதமருக்கான வயது வரம்பு என்று அரசியல் அமைப்புச் சட்டத்தில் எதுவும் நிர்ணயம் செய்யப்படவில்லை. எம்.பி-களுக்கான அதே தகுதிதான். எம்.பி-களுக்கான குறைந்தபட்சத் தகுதி, அவர் இந்தியக் குடிமகனாக இருக்க வேண்டும். நாடாளுமன்ற உறுப்பினர் பதவிக்குப் போட்டியிட 25 வயது நிறைவு செய்திருக்க வேண்டும். மாநிலங்களவை உறுப்பினர் பதவிக்கு 30 வயது நிறைவு செய்திருக்க வேண்டும்! </span></p>
<p class="content"><span style="color: #ff0000"><strong>நீதியரசர் சந்துரு: </strong></span> ''அரசியல் சட்டத்தில் பிரதமருக்கு வயது நிர்ணயிக்கப்படவில்லை. நாடாளுமன்ற உறுப்பினராக இருக்க வேண்டும். அதில், ராஜ்ய சபா உறுப்பினர் என்றால் 30 வயது. லோக்சபா உறுப்பினர் என்றால் 25 வயது!''</p>
<p class="content"><span style="color: #ff0000"><strong>தம்பி ராமையா: </strong></span>''குறைந்தபட்ச வயசு தெரியாது. அதிகபட்ச வயசுனா, சாகிற வரைக்கும்னு சொல்லலாம்!'' என்று சிரிப்பவர் பதிலைக் கேட்டுத் தெரிந்துகொண்டதும் பதறுகிறார். ''25 வயசுலயே பிரதமர் ஆகலாமா? நாசமாப்போச்சு! ரெண்டு மூணு கேர்ள் ஃப்ரெண்ட்ஸ் வெச்சுக்கிட்டு எந்தப் பொண்ணுக்கு எந்த நம்பர்னு தெரியாம குழம்பித் திரியிற வயசுல, நாட்டு நிர்வாகத்தையே கையில கொடுத்தா விளங்குமா? உறவில் விருப்பம் இன்றி, உணவில் விருப்பம் இன்றி இருப்பவர்கள்தான் பிரதமர் பதவியில் இருக்கணும்!''</p>
<p class="content"><span style="color: #ff0000"><strong>வீரபாண்டியன் ஐ.ஏ.எஸ்.:</strong></span> ''பிரதமருக்கு எனக் குறைந்தபட்ச வயதுவரம்பு எதுவும் கிடையாது. எம்.பி-களுக்கான தகுதி இருந்தாலே போதும்!''</p>
<p class="content"><span style="color: #ff0000"><strong>தேவ தர்ஷினி: </strong></span> ''அய்யோ..! முதல் கேள்வியே அரசியலா? அச்சச்சோ..! ராகுல் போன தடவை பிரதமர் ஆகலை. அப்ப அவருக்கு 35 இருக்கலாம். என் வயசும் அதுதான்!'' என்றவர் பதறி, ''அய்யோ... என் வயசைச் சொல்லிட்டேனா? அதை 25-னு மாத்தி எழுதிக்கங்க!'' என்றவர் பதில் தெரிந்ததும், ''அப்ப எனக்கு பிரதமர் பதவிக்கான வயசு வந்துடுச்சுனு சொல்லுங்க!''</p>
<p class="content"><span style="color: #0000ff"><strong>''ஆந்திராவில் தேர்தல் பிரசாரத்தின்போது மயங்கி விழுந்த நடிகை கம் அரசியல்வாதி யார்?''</strong></span></p>
<p class="content"><span style="color: #ff6600"><strong>பதில்: ரோஜா.</strong></span></p>
<p class="content"><span style="color: #ff0000"><strong>நீதியரசர் சந்துரு: </strong></span>''சட்டெனப் பதில் சொல்கிறார். ''நடிகை ரோஜா. ரெண்டு, மூணு கட்சி மாறி இருக்காங்க. வேற என்ன சொல்றது..? அவ்வளவுதான். அடுத்த கேள்வி?''</p>
<p class="content"><span style="color: #ff0000"><strong>தம்பி ராமையா: </strong></span> ''நல்ல நடிகை. கடின உழைப்பாளி. சிறந்த பேச்சாளர். ஆந்திராவில் பிறந்தாலும் நம் தமிழ்நாட்டு மருமகள். இயக்குநர் சங்கப் பொதுச்செயலாளர் அன்பு நண்பர் இயக்குநர் செல்வமணியின் மனைவியார். (அட, ஒரு வார்த்தையில பேரைச் சொல்லுங்க சார்) 'ஆப்பிள் பெண்ணே’ என்ற படத்தில் இவருடன் நான் நடிச்சிருக்கிறேன். மயங்கி விழுந்த அவருக்குச் சிகிச்சை அளித்த டாக்டர்கள் இரண்டு நாள் ஓய்வு எடுக்க வேண்டும் என்று சொன்னபோதும், உடனே சிகிச்சை எடுத்துக்கொண்டு பிரசாரத்துக்குச் சென்ற தைரியம், துணிச்சல் இருப்பது... வேற யாருக்கு? நம்ம 'ரோஜா’வுக்குத் தானே!''</p>
<p class="content"><span style="color: #ff0000"><strong>வீரபாண்டியன் ஐ.ஏ.எஸ்.:</strong></span> ''ரோஜா. ப்ச்ச்..! இந்த மாதிரி சம்பவம்தானே நியூஸ் ஆகுது. ஆனா, எல்லா கட்சிப் பிரசாரத்தையும் கவனிச்சு, வீடியோ பதிவு எடுத்து, வாக்காளர் பட்டியல் தயாரிச்சு, வாக்காளர்களை வாக்குச்சாவடிக்கு வரவைச்சு, வேட்பாளர்கள் செலவுக் கணக்கைச் சரிபார்த்து... ஹ்ம்... எங்க வேலைகளை இன்னும் அடுக்கிட்டே போகலாம்! சரி... இப்போ அடுத்த கேள்விக்குப் போகலாம்!''</p>
<p class="content"><span style="color: #ff0000"><strong>தேவ தர்ஷினி:</strong></span> ''எனக்குத் தெரியலை. ஆனா, கெஸ் பண்றேன்... ரோஜா!''<img align="left" width="300" height="234" alt="" src="http://www.vikatan.com/av/2014/05/ztrlmz/images/p30a.jpg"></p>
<p class="content"><span style="color: #0000ff"><strong>''ரஜினியின் இரண்டு பேரன்களின் பெயர் என்ன?''</strong></span></p>
<p class="content"><span style="color: #ff6600"><strong>பதில்: லிங்கா ராஜா, யாத்ரா ராஜா!</strong></span></p>
<p class="content"><span style="color: #ff0000"><strong>நீதியரசர் சந்துரு: </strong></span>''ரஜினி கிராண்ட் சில்ரன் பே‌ரா?'' யோசித்தவர்... ''அது தெரியலை. அவர் பொண்ணுங்க பேரு தெரியும். ஒரு பொண்ணு பேரு சௌந்தர்யா. இன்னொரு பொண்ணு பேரு... தெரியலையே! ரஜினி மாப்பிளைங்க தெரியும். ஒருத்தர் தனுஷ்; இன்னொருத்தர் அஸ்வின்!''</p>
<p class="content"><span style="color: #ff0000"><strong>தம்பி ராமையா:  </strong></span>''ஒரு பையன் பேரு இப்ப ரஜினி நடிச்சிட்டு இருக்கிற படம் பேரு... லிங்கா. இன்னொரு பையன் பேரு... ம்ம்ம்ம்.... யாத்ரா! ரொம்ப அவசியமான கேள்விதான். நெக்ஸ்ட்!''</p>
<p class="content"><span style="color: #ff0000"><strong>வீரபாண்டியன் ஐ.ஏ.எஸ்.:</strong></span> ''தெரியலைங்க!''</p>
<p class="content"><span style="color: #ff0000"><strong>தேவ தர்ஷினி:</strong></span> ''இந்தக் கேள்விக்கு கூகுள் யூஸ் பண்ணிக்கவா... கூடாதா? சரி சொல்றேன். ஒருத்தன் பேரு யாத்ரா. அடிக்கடி ரஜினி சார் யாத்திரை போவாரு. அதனால வெச்சிருப்பாங்க. இன்னொரு பையன் பேரு... மறந்துட்டேங்க!''</p>
<p class="content"><span style="color: #0000ff"><strong>''தமிழக அமைச்சரவையில் முதல்வர் ஜெயலலிதாவுடன் சேர்த்து எத்தனை அமைச்சர்கள் இருக்கிறார்கள்?''</strong></span></p>
<p class="content"><span style="color: #ff6600">பதில்: 33 அமைச்சர்கள்.</span></p>
<p class="content"><span style="color: #ff0000"><strong>நீதியரசர் சந்துரு:</strong></span> ''அது வாராவாரம் மாறுமே!'' என்று சிரிப்பவர், ''எனக்கு ஞாபகம் இருக்கிற வரை சொல்றேன். 24 அல்லது 26 வரை இருக்கலாம்!''</p>
<p class="content"><span style="color: #ff0000"><strong>தம்பி ராமையா:  </strong></span>'' 'புரட்சித்தலைவர்’ காலத்துல மாவட்டச் செயலாளர் பேர் வரைக்கும் ஞாபகம் வெச்சிருப்பேன். இப்போ 'அம்மா’ எல்லாருக்கும் பதவியை மாத்தி மாத்திக் கொடுக்கிறதால, ஞாபகம் வெச்சுக்க முடியலை. எப்படியும் 'அம்மா’ ராசியான நம்பர்லதான் அமைச்சரவை அமைச்சிருப்பாங்க. அதனால 2 4 = 6... 3...'' என்று ஏதேதோ கணக்குப் போடுகிறார். சில நிமிடங்கள் கழித்து, ''30-ல இருந்தது 36-க்குள்ள இருக்கணும்!'' என்பவர் பதில் தெரிந்ததும் அதிர்ந்து சிரிக்கிறார்.</p>
<p class="content"><span style="color: #ff0000"><strong>வீரபாண்டியன் ஐ.ஏ.எஸ்.:</strong></span> ''26 அமைச்சர்கள் இருப்பாங்களா?'' என்று கேட்டவர், '''எம்.எல்.ஏ-கள் எண்ணிக்கையில் 15 சதவிகித உறுப்பினர்கள் அமைச்சராகலாம்’னு சொல்வாங்க. தமிழ்நாடு அரசியலைப் பத்தி தினமும் படிச்சிட்டுத்தான் இருக்கேன். ஆனா, இந்த அமைச்சர்கள் பத்தி மட்டும் அப்டேட் பண்ணிக்கவே முடியலை!''</p>
<p class="content"><span style="color: #ff0000"><strong>தேவ தர்ஷினி:</strong></span> ''ஜெயா டி.வி. முன்னாடி 'ஜெ.ஜெ. டி.வி’யா இருந்தப்ப நடந்த ஒரு தேர்தல்ல, சூறாவளி சுற்றுப்பயணம் போய் ஒவ்வொரு அமைச்சரையும் பேட்டி எடுத்தேன். அப்ப இந்தக் கேள்வியைக் கேட்டிருந்தா, டக்கு... டக்குனு பதில் சொல்லி இருப்பேன். இப்ப 20 பேரு இருப்பாங்களா? ஏன்னா, பெண்கள்கிட்ட எண்ணிக்கை பத்திக் கேட்டா, எப்பவும் 20 தாண்ட மாட்டாங்க!''</p>
<p class="content"><span style="color: #0000ff"><strong><img align="right" width="300" height="71" alt="" src="http://www.vikatan.com/av/2014/05/ztrlmz/images/p30b.jpg">''இந்தியாவில் சமீபத்தில் நூற்றாண்டு விழா கொண்டாடிய ரயில்வே பாலம் எது?''</strong></span></p>
<p class="content"><span style="color: #ff6600"><strong>பதில்: ராமேஸ்வரத்தில் உள்ள பாம்பன் பாலம்!</strong></span></p>
<p class="content"><span style="color: #ff0000"><strong>நீதியரசர் சந்துரு: </strong></span> ''தனுஷ்கோடி ரயில்வே பாலம். அந்தப் பாலத்தோட பேரு... ம்ம்... பாம்பன் பாலம்!''</p>
<p class="content"><span style="color: #ff0000"><strong>தம்பி ராமையா: </strong></span>''அய்யோ..! எனக்கு இந்தக் கேள்விக்குப் பதில் தெரிஞ்சிருக்கணுமே! ஆனா, இப்ப தெரியலையே. கலைஞரும் ஜெயலலிதாவும் போட்டி போட்டுட்டு 'கால்டுவெல்லுக்கு 200’-வது ஆண்டு விழா எடுத்தாங்கனு படிச்சேன். அதே மாதிரி இந்தப் பாலம் பத்தியும் எங்கேயோ படிச்சிருக்கேன்!'' என்று யோசிக்கிறார். ''தமிழ்நாடுதான்னு தெரியும். பெரம்பூர் மேம்பாலமா? ம்ஹூம். தெரியலையே!'' பதிலைக் கேட்டதும், ''ஓ... அதான் தினமும் டி.வி-ல சிமென்ட் விளம்பரம் ஒண்ணு போட்டு அந்தப் பாலத்து மேல சர்ரு... புர்ரு...னு கார் விடுறாய்ங்களா? சரியாப் போச்சு!''</p>
<p class="content"><span style="color: #ff0000"><strong>வீரபாண்டியன் ஐ.ஏ.எஸ்.:</strong></span> சின்ன சந்தேகத் துடன், ''பாம்பன் பாலமா?'' என்று கேட்கிறார். 'சரி’ என்றதும் உற்சாகமாகிறார்.</p>
<p class="content"><span style="color: #ff0000"><strong>தேவ தர்ஷினி:</strong></span> ''அந்தப் பாலம் தமிழ்நாட்டுல இருக்கா? ஏதாவது க்ளூ கொடுங்க! எந்தெந்த ஊர்களுக்கு நடுவுல இருக்கு. எந்த எக்ஸ்பிரஸ் ட்ரெயின் அது மேல போகும்?'' என்றெல்லாம் ஏதேதோ கேட்டு இறுதியில், ''பதில் தெரியலைங்க!'' என்று ஒப்புக்கொள்கிறார்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">டிசைன் டிசைனா காட்றாங்க!</div>
<div class="subtitle1">உ.கு.சங்கவி, ரா.சுகன்யா வர்மா </div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>ஆ</strong></span>ச்சரியப்படுத்துகிறார்கள் 'மெட்ராஸ்டர்ஸ்’! சென்னையைச் சேர்ந்த, சென்னையைக் காதலிக்கும், சென்னையைக் கொண்டாடும் இளைஞர்களின் டீம் இது. சமூக வலைதளங்கள் மூலம் சுமார் 1000-க்கும் மேற்பட்ட இளைஞர்கள் ஒருங்கிணைந்து கற்பனைத் திறனை வளர்த்துக்கொள்ளவும், திறமையைப் பகிர்ந்துகொள்வதுமாக ஆர்வத்துடன் இயங்கி வருகிறார்கள்.</p>
<p class="content">'மெட்ராஸ்டர்ஸ்’ குறித்து சின்ன அறிமுகம் கொடுத்தார் குழுவின் மேனேஜர் ஜாக்.</p>
<p class="content">''எங்க குரூப்ல ஒவ்வொருத்தரும் ஒரு படைப்பாளி; ஒரு டிசைனர். ரொம்பச் சின்ன அளவில் பேப்பர் டூடில்ஸ்ல ஆரம்பிச்சு வெப்சைட் டிசைனிங் வரை எல்லா வேலைகள் பார்க்கிறவங்களும் இங்கே இருக்காங்க. எங்க எல்லாரையும் இணைச்சது 'போட்டோஷாப் சாஃப்ட்வேர்’. 'மெட்ராஸ்டர்ஸ்’ங்கிற வார்த்தைக்கு ரெண்டு அர்த்தம் வரும். ஒண்ணு... கேங்ல இருக்க அத்தனை பேரும் சென்னைப் பிரியர்கள். அடுத்து 'ராஸ்டர்’ங்கிறது போட்டோஷாப்ல அடிக்கடி பயன்படுத்தும் ஒரு முக்கியமான டெக்னிக்கல் வார்த்தை. இங்கே எல்லாருமே ஏதோ ஒரு விதத்தில் டிசைனர்களா இருப்பாங்க. அவங்கவங்க டிசைன் பண்ண விஷயத்தை எங்க பேஜ்ல போஸ்ட் பண்ணுவாங்க. அதைப் பத்தி மத்தவங்க கமென்ட்ஸ் பண்ணி விவாதிப்பாங்க!'' என்று விளக்கும் ஜாக்கை, சட்டென இடைமறிக்கிறார் ராமகிருஷ்ணா.</p>
<p style="text-align: center"><img align="middle" width="600" height="435" alt="" src="http://www.vikatan.com/av/2014/05/ztrlmz/images/p34.jpg"></p>
<p class="content">''ஜாக் கொடுக்கிற இன்ட்ரோவை வெச்சு நீங்க இது சீரியஸ் மேட்டர்னு நினைச்சிடாதீங்க. இது ஒரு கிரியேட்டிவ் குரூப். ரொம்பக் குறும்பான டீம். நான் படிச்சது இன்ஜீனியரிங். ஆனா, டிசைனிங்ல விருப்பம் உண்டு. இப்போ நான் ஒரு தனியார் நிறுவனத்தில் 'இன்ட்ராக்ட்டிவ் டிசைனரா’ இருக்கேன். அதாவது உங்க மொபைல் பட்டன்ல, ஸ்க்ரீன்ல எதை அழுத்தினா எது டிஸ்ப்ளே ஆகணும்னு டிசைன் பண்றதுதான் எங்க வேலை. இந்த மாதிரி நாங்க எல்லாரும் ஏதோ ஒருவிதத்தில் டிசைனிங் வேலையில் இருக்கோம். இப்போ 'யமாஹா கிளப்’, 'புல்லட் கிளப்’னுலாம் வெச்சிக்கிட்டு அடிக்கடி ரைட் போவாங்கள்ல அந்த மாதிரி இது டிசைனர்ஸ் கிளப்.</p>
<p class="content">டிசைனிங் ஒரு கடல் மாதிரி. அதுல நாம கத்துக்கவேண்டியது இன்னும் நிறைய இருக்கு. குறிப்பிட்ட ஒரு நிறுவனம் அல்லது பொருளோட முதல் தோற்றத்தை மக்கள் மனசுல பதிய வெக்கிறது அதோட லோகோதான். அப்படிப் பார்த்தா, படிச்சவங்க, படிக்காதவங்க எல்லாருக்கும் புரியிற மாதிரி, புடிக்கிற மாதிரி டிசைன் பண்றது பெரிய சவால். ஏன்னா, வார்த்தைகள் உதவி இல்லாம, பல விஷயங்களைப் புரியவெக்கிறது அவ்வளவு சுலபம் இல்லை. டிசைனிங் ஆர்வத்தோட வர்ற பசங்களுக்கு அந்தக் கஷ்டத்தைக் கொஞ்சம் குறைக்கலாமேனுதான் இந்த குரூப் ஆரம்பிச்சோம். இப்ப நாங்களே எதிர்பார்க்காத வரவேற்பு கிடைச்சிருக்கு!'' என்கிறார் ராமகிருஷ்ணா.</p>
<p class="content">இந்தக் குழுவின் செயல்பாடுகளை விவரித்தார் துளசிராம். ''ரொம்ப ஆக்டிவ் உறுப்பினர்கள் வாரம் ஒருதடவை சந்திப்போம். அது போக இந்திய ரூபாய்க்கான சின்னத்தை வடிவமைச்ச உதயகுமார், என்ஃபீல்ட் தண்டர்பேர்டு பைக்கை டிசைன் பண்ண ரமேஷ் மாணிக்கம், இந்தியா வின் சிறந்த டிசைன் இன்ஸ்டிட்யூட்டான 'நேஷனல் இன்ஸ்டிட்யூட் ஆஃப் டிசைன்’ல இருந்து அனுபவமிக்க ஆசிரியர்கள், படைப்பாளிகள்னு பலரை எங்க மீட்-அப்பில் கலந்துகொள்ள வைப்போம். அவங்களோட அனுபவம் ஆரம்பக்கட்ட டிசைனர்களுக்குப் பெரிய பாடமா இருக்கும். நாங்களும் டிசைனிங்கின் அடிப்படை பாடங்களைக் கத்துக்கொடுப்போம். இது எல்லாமே இலவச சேவைதான்!''</p>
<p class="content">''நான் விஸ்காம் படிச்சிட்டு மத்த கம்பெனிகள்ல வேலை செய்யும்போது என்னோட ஐடியாக்களை வெளிக்காட்ட போதுமான சுதந்திரம் இல்லை. நம்ம எதுக்கு மத்தவங்களை நம்பி இருக்கணும். என் வடிவம், என் படைப்பு, என் எண்ணம், என் சுதந்திரம்னு கனவோட சின்ன அளவுல ஆரம்பிச்சதுதான் இந்த கேங். இப்ப இதுல சேர்ந்த எல்லாருமே என்னை மாதிரியோ அல்லது எனக்கு மேலாகவோ திறமைசாலியா இருக்காங்க. சாஃப்ட்வேர், கம்ப்யூட்டர் தெரிஞ்சாதான் டிசைன் பண்ண முடியும்ங்கிற பயத்தை நாங்க போக்கியிருக்கோம். அதுதான் எங்க முதல் வெற்றி. டிசைனிங் என்பது, ஒரு கலை மட்டும் இல்லை; அது ஒரு காதல்னு ஃபீல் பண்ணவெச்சிருக்கோம். அந்தக் காதல் மேலும் மேலும் பரவணும். அதான் எங்க ஆசை!'' என்று சிரிக்கிறார் ஜாக்.</p>
<p class="content">லவ் ஆல்!</p>
<hr>
<p style="text-align: center"><strong><span style="color: #ff0000"><u>டிசைனிங்குக்கான அடிப்படை விதிகள்...</u></span></strong></p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> ஒரு பிரச்னைக்கான தீர்வு தான் ஒரு டிசைன். அதனால், முதலில் பிரச்னையை நன்கு புரிந்துகொள்ளுங்கள்.  </p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> டிசைன் குறித்து உங்களை நீங்களே பல கேள்விகள் கேட்டு ஒவ் வொரு கேள்விக்கும் பதில் பெறுங்கள்.</p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> பேப்பர், பென்சில், ஸ்கெட்ச் பயன்படுத்தி ரஃப்பாக பல டிசைன்களை வரைந்து பாருங்கள்.</p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> புத்தகங்கள், இணையம் என பல ரெஃபரன்ஸ் குறிப்புகள் எடுங்கள்.  </p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> முதல்கட்ட டிசைனிங் முடிந்ததுமே நண்பர்கள், சீனியர்களிடம் கருத்து கேளுங்கள். பிறர் பார்வையில் டிசைனில் எது ஃபோகஸ் ஆகிறது என்பதைப் புரிந்துகொள்ளுங்கள்.  </p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> மிக அவசியம் என்றால் மட்டுமே நிறங்களைப் பயன்படுத்துங்கள். குறைந்தபட்ச நிறங்கள் இருந்தால் நல்லது.  </p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> சின்ன கோடு, காலியிடம், புள்ளி... என எதுவும் தேவையிருந்தால் மட்டுமே பயன்படுத்தவும். இல்லாவிட்டால், வேண்டாம்.</p>
<p class="content"><img align="left" width="10" height="11" alt="" src="http://www.vikatan.com/av/2014/05/ztrlmz/images/dot1.jpg"> மொழி, பொது அறிவு ஆகியவை கடந்து, உலக மக்கள் அனைவரும் புரிந்துகொள்ளும் வகையில் இருக்க வேண்டும் ஒவ்வொரு டிசைனும்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">அணுக்கழிவா... அதிசய ஆராய்ச்சியா!?</div>
<div class="subtitle1">மர்மம் விதைக்கும் நியூட்ரினோ</div>
<div class="subtitle2">பாரதி தம்பி, படங்கள்: வீ.சக்தி அருணகிரி</div>
<div class="subtitle3"></div>
<div class="content" style="border-top:1px solid #DDD;">
<p style="text-align: center"><span style="color: #ff0000"><strong><img alt="" align="middle" width="500" height="125" src="http://www.vikatan.com/av/2014/05/ztrlmz/images/p52e.jpg"></strong></span></p>
<p class="content"><span style="color: #ff0000"><strong><img alt="" align="right" width="200" height="84" src="http://www.vikatan.com/av/2014/05/ztrlmz/images/p52f.jpg">அ</strong></span>டுத்த சில ஆண்டுகளில் தமிழகத்தை அலறவைக்கப்போகிற சொல்... 'நியூட்ரினோ’!</p>
<p class="content">1,450 கோடி ரூபாய் செலவிலான நியூட்ரினோ ஆய்வு மையம் தேனி அருகே தேவாரம் மலைப்பகுதியில் அமைக்கப்பட்டுக்கொண்டிருக்கும் நிலையில், இந்தத் திட்டம் தங்களுக்கு நன்மையானதா, தீமையானதா என்பது யாருக்கும் தெரியவில்லை. பலர் அஞ்சுகின்றனர்; சிலர் நன்மை நடக்கும் என்கின்றனர். ஆனால், யாருக்கும் நியூட்ரினோ திட்டம் என்பது என்ன என்பதுகூட தெரியவில்லை. தெரிந்தது எல்லாம், 'பூமிக்குள்ள பெருசா குகை தோண்டி எதையோ ஆராய்ச்சி செய்யப்போறாங்க’ என்பது மட்டும்தான். இந்தப் பகுதியில் உள்ள அமைப்புகளும் இயக்கங்களும்கூட, இதைப் பற்றி அதிகம் அறியவில்லை. அந்த அளவுக்கு அரசு இந்தத் திட்டம் பற்றி மௌனம் காக்கிறது.</p>
<p class="content">இதற்கிடையில் கேரள கம்யூனிஸ்ட் தலைவர் அச்சுதானந்தன், 'நியூட்ரினோ ஆய்வு மையம் என்பது, அணுக் கழிவுகளைக் கொட்டுவதற்காகவே உருவாக்கப்படுகிறது’ என்று கூறியிருப்பது சர்ச்சையை வலுவாக்கியுள்ளது.</p>
<p class="content"><span style="color: #ff0000"><strong>நியூட்ரினோ திட்டம் என்றால் என்ன?</strong></span></p>
<p class="content">''நியூட்ரினோ என்பது சூரியனில் இருந்தும், இந்தப் பேரண்டத்தின் மற்ற விண்மீன்களில் இருந்தும் வெளிப்படும் துகள். இது மிக, மிக நுண்ணியது. எந்த அளவுக்கு என்றால், ஒரு மில்லிகிராம் எடையில் பல கோடி, கோடி நியூட்ரினோ துகள்கள் இருக்கும். மனிதன் இதுவரை கண்டறிந்த பொருள்களிலேயே எடை குறைந்தது இதுதான். இந்த நியூட்ரினோ துகள், கிட்டத்தட்ட ஒளியின் வேகத்தில் பயணிக்கக் கூடியது. தன் எதிரில் உள்ள எந்தப் பொருளையும் ஊடுருவிச் செல்லக்கூடியது. உதாரணமாக, இப்போது இதை வாசித்துக்கொண்டிருக்கும் இந்தக் கணத்தில்கூட, பல்லாயிரம் கோடி நியூட்ரினோ துகள்கள் உங்களை ஊடுருவிச் சென்றுகொண்டிருக்கும். மனித உடம்பை மட்டுமல்ல... மொத்த பூமியையும் குறுக்கும் நெடுக்குமாக ஒவ்வொரு கணமும் கோடானு கோடி நியூட்ரினோக்கள் ஊடுருவிச் சென்றுகொண்டே இருக்கின்றன. பூமியின் இந்தப் பக்கத்தில் இருந்து அந்தப் பக்கம் ஊடுருவி சென்று அண்ட சராசரத்தில் கலந்துவிடுகின்றன.</p>
<p class="content">பொதுவாக ஒரு பொருளை ஆராய்ச்சி செய்ய வேண்டும் என்றால், அது மற்ற பொருள்களுடன் எப்படி வினை புரிகிறது என்பதை வைத்தே அந்த ஆய்வு செய்யப்படும். ஆனால் நியூட்ரினோ என்பது, வேறு எந்தப் பொருளுடனும் வினை புரியாத, மின்காந்த சக்தியற்ற ஒரு துகள். யாருடனும் ஒரு வார்த்தைக்கூடப் பேசாத இறுக்கமான ஒரு நபரைப் புரிந்துகொள்வது சிரமம்தானே..? நியூட்ரினோவுக்கும் அது பொருந்தும். இதனால் நியூட்ரினோ மீதான உலக விஞ்ஞானிகளின் ஆய்வு மோகம் அதிகரித்தது.</p>
<p style="text-align: center"><img alt="" align="middle" width="600" height="423" src="http://www.vikatan.com/av/2014/05/ztrlmz/images/p52hg.jpg"></p>
<p class="content">1956-ல் ஃபெடரிக் ரெய்னஸ் என்கிற அறிவியலாளர், நியூட்ரினோ துகள் இருப்பதை தனது ஆய்வுகள் மூலம் அறிவியல்பூர்வமாக நிரூபித்தார். இதற்காக பின்னர் இவருக்கு நோபல் பரிசும் வழங்கப்பட்டது. எனினும், அதன் பிறகான நியூட்ரினோ ஆய்வுகள் ஒன்றும் சூடுபிடித்துவிடவில்லை. மெத்தப் படித்த அறிவியலுக்கு அந்தச் சின்னஞ்சிறிய துகள்கள் இப்போது வரை சவால்விடுகின்றன.</p>
<p class="content">நியூட்ரினோ ஆய்வில் விஞ்ஞானிகளுக்கு பெரும் சவாலாக இருப்பது, பூமியின் மேற்பரப்பின் மீது பரவியிருக்கும் காஸ்மிக் கதிர்கள்தான். நியூட்ரினோ சோதனையின் போது காஸ்மிக் கதிர்களும் வினை புரிகின்றன. இதனால் சோதனையின் முடிவில், இது காஸ்மிக் கதிர் ஏற்படுத்தியதா, நியூட்ரினோ ஏற்படுத்தியதா என்று குழப்பம் வந்துவிடுகிறது. ஆகவே, காஸ்மிக் கதிர் ஊடுருவாத இடத்தில் நியூட்ரினோ ஆய்வகத்தை அமைக்க வேண்டிய கட்டாயம் விஞ்ஞானிகளுக்கு ஏற்பட்டது.</p>
<p class="content">1985-ல் ஜப்பானில் 1,000 மீட்டர் சுரங்கம் அமைத்து ஆராய்ச்சியைத் தொடங்கினார்கள். கனடாவின் சட்பரி (Sudbury) என்ற இடத்தில் 2,000 மீட்டர் ஆழத்திலும், ஃபிரான்ஸ் நாட்டில் ஆன்ட்டெரீஸ் (Antares) என்ற இடத்தில் கடலுக்கு அடியில் 2,500 மீட்டர் ஆழத்திலும் நியூட்ரினோ ஆய்வகம் அமைக்கப்பட்டுள்ளது. அன்டார்டிகா பனிப் பிரதேசத்தில் 2,000 மீட்டர் ஆழத்தில் துளையிட்டு நியூட்ரினோ ஆய்வகத்தை நிறுவியுள்ளது அமெரிக்கா. இப்போது இந்தியாவில் முதன்முறையாக தேனியில் நிலத்துக்கும் கீழே சுமார் 2.5 கி.மீ. ஆழத்துக்கு சுரங்கம் தோண்டி நியூட்ரினோ ஆய்வகம் அமைக்கப்போகின்றனர். இதுதான் உலகளாவிய அளவில் நியூட்ரினோ ஆய்வின் வரலாறு'' என்று விளக்குகிறார் 'சிறகு’ இணையதளத்தில் இதுகுறித்து கட்டுரைகள் எழுதி வரும் சாகுல் ஹமீது. மதுரையைச் சேர்ந்த இவர், இப்போது அமெரிக்காவில் வசித்து வருகிறார்.</p>
<p class="content"><span style="color: #ff0000"><strong>ஏன் தேனி?</strong></span></p>
<p class="content">தேனி, தேவாரம் அருகே உள்ள பொட்டிபுரம் கிராம எல்லையில் உள்ள மலைப்பகுதிதான் ஆய்வகம் அமையவிருக்கும் இடம். இதை India-based Neutrino Observatory (INO) என்கிறார்கள். சுருக்கமாக, ஐ.என்.ஓ.</p>
<p class="content">கடந்த பிப்ரவரி மாதம் இதுகுறித்த அறிவிப்பை வெளியிட்ட மன்மோகன் சிங், இந்தத் திட்டத்துக்கு 1,450 கோடி ரூபாய் நிதியும் ஒதுக்கினார். எனினும், பல்லாண்டுகளுக்கு முன்பே இந்தியாவில் நியூட்ரினோ ஆய்வு தொடங்கிவிட்டது. கோலார் தங்கச் சுரங்கத்தில் 2,500 மீட்டர் ஆழத்தில் செயல்பட்டுவந்த ஆரம்ப நிலையிலான நியூட்ரினோ ஆய்வு, 1992-ல் சுரங்கம் மூடப்பட்டதும் தனது பணிகளையும் நிறுத்திக்கொண்டது. அதன் பிறகு புதிய ஆய்வகம் அமைக்க இடம் தேடி அலைந்தனர். முதலில் தேர்வு செய்யப்பட்டது முதுமலை காட்டில் உள்ள 'சிங்காரா’ என்ற இடம். அது வனவிலங்குகள் செறிவாக வசிக்கும் ரிசர்வ் வனப்பகுதி என்பதாலும், எதிர்ப்புகள் பலமாக இருந்ததாலும் திட்டம் கைவிடப்பட்டது. பிறகு, பல இடங்கள் பரிசீலிக்கப்பட்டு இறுதியில் தேனியில் வந்து நிலைகொண்டது. இப்போது பொட்டிபுரத்தில் ஐ.என்.ஓ. செயல்படுத்தப்படும் இடத்தைச் சுற்றி சுமார் ஐந்து கி.மீ. சுற்றளவுக்கு கம்பி வேலிகள் போடப்பட்டுள்ளது. உள்ளே பிரமாண்டத் தண்ணீர் தொட்டி ஒன்று  கட்டப்பட்டுள்ளது. அந்தத் தொட்டிக்கு உப்புக்கோட்டை முல்லைப்பெரியாற்றில் இருந்து குழாய் மூலமாகத் தண்ணீர் வருகிறது. சுரங்கம் தோண்டுவதற்கான வேலைகள் இன்னும் தொடங்கப்படவில்லை.</p>
<p style="text-align: center"><img alt="" align="middle" width="600" height="395" src="http://www.vikatan.com/av/2014/05/ztrlmz/images/p52i.jpg"></p>
<p class="content"><span style="color: #ff0000"><strong>என்னதான் பிரச்னை?</strong></span></p>
<p class="content">'இதுதான் திட்டம், இதைத்தான் செய்யப்போகிறோம்’ என்று மக்களுக்கு விளக்காததுதான் முதல் பிரச்னை. உலகில் வெகுசில இடங்களில் மட்டுமே இருக்கும் அறிவியல் ஆய்வகத்தைக் கொண்டுவரப் போகும் நிலையில், அதுகுறித்து மக்களிடம் விளக்கிச் சொல்லியிருக்க வேண்டும். ஆனால் அரசோ, ஆரம்பத்தில் இருந்தே மிகவும் மர்மமான அணுகுமுறையைக் கையாள்கிறது. அரசியல் கட்சிகளும்கூட இந்த விஷயத்தில் பாராமுகமாக இருக்கின்றன. வழக்கமாக இதுபோன்ற பெருந்திட்டங்களை 'நாங்கள்தான் கொண்டுவந்தோம்’ என்று கட்சிகள் உரிமை கோருவார்கள். ஆனால், தேர்தல் சமயமாக இருந்தும்கூட யாரும் இதுகுறித்து வாய் திறக்கவில்லை. யாருடைய கவனத்திலும் நிகழ்ச்சி நிரலிலும் இந்தத் திட்டம் இடம்பெறாதது ஏன்?</p>
<p class="content">''நாங்கள் இந்தத் திட்டம் கொண்டு வரப்படுவதை எதிர்த்து சாலை மறியல் செய்தோம். ஆனால், ஊருக்குள் புகுந்து எங்களை எல்லாம் பிடித்துச் சென்று காவல் நிலையத்தில் உட்காரவைத்து, ஐந்து பேர் மீது வழக்குப் போட்டு கடுமையாக மிரட்டினார்கள்'' என்று இப்போதும் அச்சத்துடன் பேசுகின்றனர் ஐ.என்.ஓ. திட்டத்தின் நுழைவிடத்தில் உள்ள புதுக்கோட்டை என்ற கிராமத்தைச் சேர்ந்த மக்கள். மிகவும் செழிப்பான இந்தப் பகுதியில் ஏராளமான காய்கறிகள் விளைகின்றன. எதிர்காலத்தில் நிலம் பறிக்கப்படலாம் அல்லது நீர் பஞ்சம் ஏற்பட்டு விவசாயம் பாதிக்கப்படலாம் என்பது இந்த மக்களின் பயம். தங்களை ஊரைவிட்டே காலி செய்துவிடுவார்களோ என்றும் அஞ்சுகின்றனர். வைகை அணைக்கு தங்கள் கிராமங்களைத் தாரை வார்த்தவர்களை அறிந்துள்ள இவர்கள், தங்களுக்கும் அந்த நிலை வரலாம் என்று நினைக்கின்றனர்.</p>
<p class="content">இந்தப் பகுதி கிராமங்களில், நான்கு ஆண்டுகளுக்கு முன்பு, நியூட்ரினோ திட்டம் குறித்து சில விஞ்ஞானிகள் மூலம் விழிப்பு உணர்வுக் கூட்டங்களை நடத்தியது ஐ.என்.ஓ. அதன் பிறகு, யாரும் எதையும் கண்டுகொள்ளவே இல்லை. ஒருவேளை, கூடங்குளம் போராட்டத்தில் இருந்து படிப்பினையைக் கற்றுக்கொண்டிருக்கும் அரசு, நியூட்ரினோ திட்டத்தை வேறுவிதமாக அணுக முடிவெடுத்து இப்படிச் செய்யக்கூடும்.</p>
<p class="content">''முதலில் இந்தத் திட்டம் குறித்த முழுமையான விளக்கத்தை மக்களுக்குத் தெரியப்படுத்த வேண்டும். அதுதான் எங்கள் கோரிக்கை'' என்கிறார் விவசாயிகள் விடுதலை முன்னணி அமைப்பின் மாவட்டச் செயலாளரான மோகன்.</p>
<p class="content">தேவாரத்தைச் சேர்ந்த முருகன் என்பவர் பேசும்போது, ''கேரளாவைச் சேர்ந்த ஒருவர், ஐ.என்.ஓ. திட்டம் அமையும் இடத்தைச் சுற்றியுள்ள இடங்களை வளைத்து, வளைத்து வாங்குகிறார். நிலத்தைப் பணம் கொடுத்து வாங்கிக்கொண்டு பத்திரப்பதிவு முடிந்ததும், பத்திரத்தை நம்மிடமே கொடுத்து, 'கேட்கும்போது நிலத்தைத் தந்தால் போதும்’ என்று சொல்லிவிடுகிறார். என்னிடம்கூட இப்படி 10 ஏக்கர் நிலம் வாங்கியுள்ளார். யாராவது பணத்தையும் கொடுத்து, நிலத்தையும் திருப்பித் தருவார்களா? ஐ.என்.ஓ-வுக்காக மறைமுகமாக நிலம் வாங்கப்படுகிறது என்பதுதான் எங்கள் சந்தேகம்'' என்கிறார்.</p>
<p class="content"><span style="color: #ff0000"><strong>சுற்றுச்சூழலுக்குப் பாதிப்பா?</strong></span></p>
<p class="content">நியூட்ரினோ திட்டத்தால் சுற்றுச்சூழலுக்கு என்ன பிரச்னை வரும்? 'பூவுலகின் நண்பர்கள்’ அமைப்பைச் சேர்ந்த சுந்தர்ராஜனிடம் பேசியபோது, ''மேற்குத் தொடர்ச்சிமலை என்பது, பல்லுயிரியல் சூழலில் முக்கியமான பகுதி. தமிழ்நாட்டு நதிகளின் பிறப்பிடமும்கூட. நிறைய அணைகளுக்கான நீர்ப்பிடிப்புப் பகுதியும் அதுதான். தற்போது நியூட்ரினோ ஆய்வு மையம் அமைய உள்ள இடத்தைச் சுற்றி 10-க்கும் மேற்பட்ட அணைகள் இருக்கின்றன. இந்த நிலையில், சுமார் 2.5 கி.மீ. ஆழத்துக்கு பூமிக்குள் சுரங்கம் தோண்டும்போது ஏராளமான வெடிமருந்துகளை வெடிக்கச் செய்து பாறைகளைத் தகர்க்க வேண்டும். அது அணைகளுக்கும், மலைகளுக்கும், காடுகளுக்கும், உயிரினங்களுக்கும் நிச்சயம் கடும் பாதிப்பை ஏற்படுத்தும்.</p>
<p class="content">மற்ற நாடுகளில் அமைக்கப்பட்டுள்ள நியூட்ரினோ ஆய்வகங்களிலும் பிரச்னைகள் ஏற்பட்டுள்ளன. இத்தாலியில் செயல்பட்டு வந்த ஆய்வகம் மூடப்பட்டுவிட்டது. ஜப்பானில் செயல்பட்டு வந்த ஆய்வகத்தின் உள்ளே சோதனைக் குழாய்கள் வெடித்துச் சிதறி மறுபடியும் அமைத்தனர். இப்போது மீண்டும் அது செயல்படாமல் உள்ளது. ஆகவே, இங்கு எந்தப் பாதிப்புமே வராது என்று யாரும் உத்தரவாதம் தர முடியாது. மேலும், 2.5 கி.மீ. சுரங்கம் தோண்டும்போது உருவாகும் தூசி மண்டலம், அந்தப் பகுதியை கடுமையாக மாசுப்படுத்தும். உடைக்கப்பட்ட பாறைகளை அள்ளிக்கொண்டு நூற்றுக்கணக்கான லாரிகள் குறுக்கும் நெடுக்குமாகப் பாயும். அந்தப் பகுதி கிராம மக்களின் இயல்பு வாழ்க்கை பாதிக்கப்படும்'' என்கிறார்.</p>
<p style="text-align: center"><img alt="" align="middle" width="600" height="470" src="http://www.vikatan.com/av/2014/05/ztrlmz/images/p52d.jpg"></p>
<p class="content">மத்திய அரசின் 'விஞ்ஞான் பிரசார்’ அமைப்பில் பணிபுரியும் விஞ்ஞானியும் எழுத்தாளருமான த.வி.வெங்கடேஸ்வரனின் கருத்து வேறாக உள்ளது.</p>
<p class="content">''நியூட்ரினோ ஆய்வகம் என்பது, 100 சதவிகிதம் தெளிவான அறிவியல். அந்த அறிவியலில் கடுகளவும் பிரச்னை இல்லை. அதேபோல சுரங்கம் தோண்டுவதால் அணை பாதிக்கும், சூழல் கெடும் என்பதும் கற்பனையே. உதாரணமாக, சென்னையில் இப்போது மெட்ரோ ரயில் வேலைகள் நடக்கின்றன. கிட்டத்தட்ட 50 கி.மீ. தூரத்துக்கு சுரங்கம் அமைக்கிறார்கள். அதனால் ஏதாவது பெரும் பிரச்னை வந்துவிட்டதா? சென்னை போன்ற நகர்ப் பகுதியிலேயே இதை வெற்றிகரமாகக் கையாள முடியும் எனும்போது அங்கு இன்னும் சுலபமாகச் செய்ய முடியும்'' என்கிறார்.</p>
<p class="content"><span style="color: #ff0000"><strong>அணுக்கழிவைக் கொட்டப்போகிறார்களா?</strong></span></p>
<p class="content">இதுதான் இருப்பதிலேயே ஆபத்தானதும், விடை காண வேண்டியதுமான சந்தேகம். அச்சுதானந்தன் மட்டுமல்ல... பத்மநாபன் என்கிற விஞ்ஞானிகூட இதுகுறித்து தொடர்ந்து எழுதிவருகிறார்.</p>
<p class="content">அவர் தனது கட்டுரை ஒன்றில், 'சென்னை தரமணியில் உள்ள கணிதவியல் அறிவியல் நிறுவனம் (The Institute of Mathematical Sciences)தான், ஐ.என்.ஓ-வுக்கான பணிகளைச் செய்து வருகிறது. இந்தக் கணிதவியல் கழகம், ஐ.என்.ஓ-வுக்கான சுற்றுச்சூழல் அனுமதியைப் பெறுவதற்காக தமிழ்நாடு மாசுக் கட்டுப்பாடு வாரியத்துக்கு விண்ணப்பித்தது. அந்த விண்ணப்பத்தில் ஐ.என்.ஓ. என்பதை, 'அணு உலை/அணு உலை எரிபொருள் உலை/ அணு உலைக் கழிவுகள்’ என்று வகையின் கீழ்தான் குறிப்பிட்டுள்ளனர். அந்தப் பகுதியில் அணு உலை அமைக்கவோ, அணு உலை எரிபொருள் ஆலை அமைக்கவோ முடியாது. ஏனெனில், அந்த அளவுக்கான தண்ணீர் வளம் அங்கு இல்லை. ஆக, அணுக் கழிவுகளைக் கொட்டுவது மட்டும்தான் மிச்சம் இருக்கும் ஒரே வாய்ப்பு’ என்று எழுதியுள்ளார் பத்மநாபன்.</p>
<p class="content">இதையேதான் சுந்தர்ராஜனும் கூறுகிறார். ''2013 மே 6-ல் உச்ச நீதிமன்றம் கொடுத்தத் தீர்ப்பில், அடுத்த ஐந்து ஆண்டுகளுக்குள் இந்திய அணு உலைக் கழிவுகளை எங்கு புதைப்பது (Deep geological repository) என்பதை இந்திய அணுசக்திக் கழகம் முடிவுசெய்ய வேண்டும் என்று உத்தரவிட்டுள்ளது. இதுவரைக்கும் இந்தியா முழுவதும் செயல்பட்டுவரும் அணு உலைக் கழிவுகளை ஆங்காங்கே வைத்துள்ளனர். அவற்றை மொத்தமாக ஓர் இடத்தில் புதைத்தாக வேண்டும்.</p>
<p style="text-align: center"><img alt="" align="middle" width="600" height="478" src="http://www.vikatan.com/av/2014/05/ztrlmz/images/p52c.jpg"></p>
<p class="content">தேனியில், நியூட்ரினோ ஆய்வு மையம் என்ற பெயரில் இதைத்தான் செய்யப்போகிறார்கள் என்று நாங்கள் சந்தேகிக்கிறோம். இந்தக் குற்றச்சாட்டுக்கு இதுவரை ஐ.என்.ஓ. தரப்பில் இருந்து எந்தப் பதிலும் சொல்லப்படவில்லை. மேலும், மதுரை -</p>
<p class="content">வடபழஞ்சியில் அணுக்கழிவு ஆய்வு மையம் அமைக்கப்பட்டுக்கொண்டு இருக்கிறது. இதுவும் சந்தேகத்தை அதிகரிக்கிறது. அவர்கள் ஐ.என்.ஓ-வை அமைத்தாலும்கூட அதில் அணு உலைக் கழிவுகளையும் கொட்ட மாட்டார்கள் என்பதற்கு எந்த உத்தரவாதமும் இல்லை'' என்கிறார்.</p>
<p class="content">ஆனால், த.வி.வெங்கடேஸ்வரன் இதை மறுக்கிறார். ''ஐ.என்.ஓ. ஆய்வகத்தில் அணு உலைக் கழிவுகளைக் கொட்டுவது என்பது சாத்தியமே இல்லாதது. காஸ்மிக் கதிர்களை வரவிடாமல் தடுத்து நியூட்ரினோவைப் பற்றி ஆய்வு செய்யத்தான் பூமியின் அடியாழத்துக்குச் செல்கிறோம். அப்படி இருக்கும்போது, கதிர்வீச்சை உமிழக்கூடிய அணுக் கழிவை எப்படி அதற்குள் கொட்ட முடியும்? அதிகம் வேண்டாம்... ஒரே ஒரு சாக்கு மூட்டை அளவு அணுக் கழிவைக் கட்டி அந்தச் சுரங்கத்தில் போட்டுவிட்டால்கூட நியூட்ரினோ ஆய்வை நடத்தவே முடியாது. 10 ஆயிரம் வாட்ஸ் மின்விளக்கின் முன்பு ஒரு மெழுகுவத்தியை வைத்தால், அந்த ஒளியைப் பார்க்க முடியாது இல்லையா... அதுபோல'' என்கிறார்.</p>
<p class="content"><span style="color: #ff0000"><strong>ஆய்வின் நோக்கம் என்ன?</strong></span></p>
<p class="content">சரி, இவ்வளவு மெனக்கெட்டு, இத்தனை ஆயிரம் கோடிகளைக் கொட்டி, உலகம் முழுவதும் நடைபெறும் நியூட்ரினோ ஆய்வின் நோக்கம்தான் என்ன?</p>
<p class="content">இதற்கு, தீர்மானமான விடை எதையும் சொல்ல இயலாது. ஏனெனில், அறிவியல் ஆய்வு என்பதே அனுமானங்களைச் சோதித்துப் பார்ப்பதுதான். சோதனையின் முடிவுகளில் இருந்து அது அடுத்த கட்டத்தை அடைகிறது. உதாரணமாக, நாம் பேசும் அலைபேசிகளின் அடிப்படை என்ன? ஒலி அலைகள் மின் சைகைகளாக மாற்றப்பட்டு, அவை மீண்டும் ஒலி அலைகளாகப் பெறப்படுகின்றன. இதுகுறித்த ஆரம்பக்கட்ட சோதனையின்போது, 'இதனால் என்ன லாபம்?’ என்று கேட்டிருந்தால், என்ன விடை கூறியிருக்க முடியும்?</p>
<p class="content">1897-ல் ரூதர்போர்டு எலெக்ட்ரானைக் கண்டறிந்தார். அந்த எலெக்ட்ரான் துகள் மூலம்தான் இன்று நம் கம்ப்யூட்டர்கள் இயங்கிக்கொண்டிருக்கின்றன. இதை, அன்றைய நாளில் யாரும் யூகித்திருக்க முடியாது. ஆகவே, அறிவியல் ஆய்வுகளின் நோக்கத்தை திட்டவட்டமாக வரையறுத்துக் கூற முடியாது.</p>
<p class="content"><img alt="" align="left" width="300" height="315" src="http://www.vikatan.com/av/2014/05/ztrlmz/images/p52b.jpg">ஒருவேளை, நியூட்ரினோவைக் கையாளும் சாத்தியத்தைப் பெற்றுவிட்டால், முற்றிலும் நினைத்துப் பார்க்க முடியாத ஓர் அறிவியல் உலகத்துக்குள் நாம் பிரவேசிக்கக்கூடும். ஒளியின் வேகத்துக்கு இணையாகச் செல்லும் திறன்கொண்ட நியூட்ரினோ பூமியையே ஊடுருவிச் செல்லும் என்றால், மொத்த பூமியின் ஒவ்வொரு விநாடி அசைவையும் கண்காணிக்கும் சாத்தியம் உருவாகலாம். இந்தப் பேரண்டத்தின் பல ரகசியங்கள் திறக்கப்படலாம். இவை எல்லாமே யூகிக்கப்படும் சாத்தியங்களே. ஆனால், அவை நடக்குமா, நடக்காதா, நடந்தால் எப்போது நடக்கும்... எதுவும் தெரியாது.</p>
<p class="content"><span style="color: #ff0000"><strong>அறிவியலா? தொழில்நுட்பமா?</strong></span></p>
<p class="content">''அறிவியலுக்கும் தொழில்நுட்பத்துக்கும் அடிப்படையான வேறுபாடுகள் உண்டு. அறிவியல், ஒரு விஷயத்தைச் சோதனை செய்து கண்டுபிடிக்கும். தொழில்நுட்பம், அதைச் செயல்படுத்தும். அறிவியல் ஆய்வுகளுக்கு மிகப் பெரும் முதலீடு தேவை. இந்தியா போன்ற பொருளாதாரரீதியாக இன்னும் தன்னிறைவை அடையாத, கோடிக்கணக்கான ஏழைகளைக் கொண்ட ஒரு நாடு, அறிவியல் ஆய்வுகளுக்கு பல்லாயிரம் கோடி பணத்தை வாரி இறைப்பது மிகவும் தவறானது. மாறாக, மேலை நாடுகளில் கண்டறியப்படும் அறிவியல் கண்டுபிடிப்புகளின் அடிப்படையில் நாம் தொழில்நுட்பத்தை மேம்படுத்த வேண்டும்.</p>
<p class="content">நியூட்ரினோ என்பது அறிவியல்; அதுவும் விடை தெரியாத, இந்தத் துகளின் மூலம் நன்மை விளையுமா, விளையாதா என்று யூகிக்க முடியாத அறிவியல். உலகம் முழுவதும் எத்தனையோ ஆயிரம் கோடிகளை அள்ளிக் கொட்டி ஆய்வு செய்தும் எதுவும் கண்டுபிடிக்க முடியவில்லை. இப்போது, இந்தியா களம் இறங்குகிறது. தொடக்கத்தில் 1,450 கோடி ரூபாய் என்றால், போகப் போக எவ்வளவு செலவாகும் என்று கற்பனை செய்து பாருங்கள்.</p>
<p class="content"><img alt="" align="right" width="420" height="205" src="http://www.vikatan.com/av/2014/05/ztrlmz/images/p52a.jpg">இந்திய மக்கள், இப்படி ஓர் ஆய்வகம் வேண்டும் என்று கேட்டார்களா? அவர்கள் கேட்பது எல்லாம் தரமான குடிநீர், நல்ல சாலைகள், வேலைக்கும் உணவுக்குமான உத்தரவாதம், குடியிருக்க வீடுகள், தரமான கல்வி, மருத்துவம் போன்றவைதான். இவற்றைச் செய்துதராத அரசு, நியூட்ரினோ ஆய்வகம் அமைப்பதால் என்ன பயன்?</p>
<p class="content">யாரோ சில நூறு விஞ்ஞானிகளின் அறிவை நிரூபிக்க, கோடிக்கணக்கான மக்களின் ரத்தமும் வியர்வையுமான வரிப்பணம் செலவிடப்படுவது என்ன நியாயம்? கேட்டால் வல்லரசு என்பார்கள். பொக்ரானில் அணுகுண்டு சோதனை செய்தபோதும், இதே போன்ற வெற்றுப் பெருமிதம்தானே பேசப்பட்டது?!'' என்று கேட்கிறார் சாகுல் ஹமீது.</p>
<p class="content">கண்ணுக்குத் தெரியாத நியூட்ரினோவைக் கண்டறிய பல்லாயிரம் கோடியை ஒதுக்கும் இந்திய அரசு, கண்ணுக்குத் தெரியும் மனிதக் கழிவுகளை மனிதர்களே அள்ளும் கேவலத்தை ஒழிக்க எத்தனை ஆயிரம் கோடியை ஒதுக்கியது? அதற்கு ஒரு கருவி செய்ய எந்த ஆய்வகத்தை அமைத்தது? இரண்டையும் நேருக்குநேர் வைப்பது பொருத்தமற்ற ஒப்பீடு என்று சொல்ல <img alt="" align="left" width="200" height="98" src="http://www.vikatan.com/av/2014/05/ztrlmz/images/p52.jpg">முடியாது. அடிப்படை வசதிகள்கூட நிறைவேறாத, தெருப் புழுதிகளில், சாக்கடை ஓரங்களில் தலைமுறை தலைமுறையாக வாழ்கிற மக்களைக்கொண்ட இந்தியா போன்ற ஒரு நாடு, எதற்கு முன்னுரிமை கொடுக்க வேண்டும் என்ற கேள்விதான் இதற்கான அடிப்படை.</p>
<hr>
<p class="content"><u><span style="color: #ff0000"><strong>வேலைவாய்ப்புக்கு வழி இல்லை!</strong></span></u></p>
<p class="content"><img alt="" align="left" width="10" height="11" src="http://www.vikatan.com/av/2014/05/ztrlmz/images/dot1(1).jpg">இந்த ஐ.என்.ஓ. திட்டத்தின் செயல்பாட்டில் பல ஆய்வு நிறுவனங்களும் கல்வி நிறுவனங்களும் இணைந்துள்ளன. டாடா அடிப்படை ஆய்வு நிறுவனம், பாபா அணுசக்தி ஆய்வு மையம், சகா அணு இயற்பியல் நிறுவனம், இந்திரா காந்தி அணு ஆய்வு மையம், பனாரஸ் இந்து பல்கலைக்கழகம், டெல்லி பல்கலைக்கழகம், ஐ.ஐ.டி-மும்பை என்று நீளும் இந்தப் பட்டியலில் அமெரிக்காவின் ஹவாய் பல்கலைக்கழகமும் இருக்கிறது.</p>
<p class="content"><strong><img alt="" align="left" width="10" height="11" src="http://www.vikatan.com/av/2014/05/ztrlmz/images/dot1(1).jpg"></strong> பொதுவாக, இதுபோன்ற திட்டங்களில் வேலைவாய்ப்பு என்பது பிரதான அம்சமாகப் பேசப்படும். ஆனால், ஐ.என்.ஓ.-வைப் பொறுத்தவரை இது ஓர் அறிவியல் ஆய்வகம் என்பதால் பெரிய அளவில் வேலைவாய்ப்புக்கு வழியில்லை. வெகுசிலருக்கு, அடிமட்ட வேலைகள் கிடைக்கலாம்.</p>
<p class="content"><img alt="" align="left" width="10" height="11" src="http://www.vikatan.com/av/2014/05/ztrlmz/images/dot1(1).jpg"> இங்கு அமைக்கப்படும் ஐ.என்.ஓ. ஆய்வகம் என்பது, உலகளாவிய நியூட்ரினோ ஆய்வின் ஓர் அங்கம். மற்ற நாடுகளின் ஆய்வகங்களில் இருந்து நியூட்ரினோ இங்கு அனுப்பப்பட்டு, இங்கிருந்து அங்கு அனுப்பப்பட்டு ஆய்வுகள் நடத்தப்படும்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">“சங்கீதம் வரம்... இங்கிதம் வரணும்!”</div>
<div class="subtitle1">விகடன் மேடை - எஸ்.பி.பாலசுப்ரமணியம் பதில்கள்</div>
<div class="subtitle2">வாசகர் கேள்விகள்</div>
<div class="subtitle3"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>சதீஷ் கலை, ஃபேஸ்புக். </strong></span></p>
<p class="content"><span style="color: #ff0000"><strong>''பின்னணிப் பாடகி எஸ்.ஜானகிக்கும் உங்களுக்கும் இடையிலான நட்பின் நினைவுகளைப் பகிர்ந்துகொள்ளுங்களேன்?'' </strong></span></p>
<p class="content">''1962-ல் ஆந்திர மாநிலத்தில் எங்கேயோ ஒரு சின்ன ஊர்ல நான் பாடினதைக் கேட்டுட்டு,</p>
<p class="content">'நீ நல்லாப் பாடுற தம்பி. சினிமாவுல பாடலாம்’னு முதன்முதலா சொன்னவங்க ஜானகியம்மா. என் மேல நம்பிக்கை வைச்ச முதல் மனுஷி. அவங்ககிட்ட நான் நிறையக் கத்துக்கிட்டேன். அவங்க பாடினது மாதிரி ரொம்பக் கஷ்டமான பாடல்களை இந்தியாவுல வேற யாராவது பாடியிருப்பாங்களானு சந்தேகமா இருக்கு!</p>
<p class="content">ரிக்கார்டிங் தியேட்டர்லயே ரெண்டு பேரும் நிறையத் தடவை சண்டை போட்டிருக்கோம். அந்த உரிமையை, அவங்களோட நட்பு எனக்குக் கொடுத்திருக்கு. நான் சும்மானாச்சுக்கும் சண்டை போடுவேன். ஆனா அவங்க, சீரியஸா கையில கிடைக்கிறதை எல்லாம் தூக்கி என்னை அடிச்சிருக்காங்க. நான் அந்தளவுக்கு அவங்களைக் கிண்டல் பண்ணுவேன். அவங்களுக்கு நான் அவ்வளவு செல்லம்.</p>
<p class="content">ஏதாவது ஜோக் சொன்னா, அரை மணி நேரம் சிரிச்சுட்டே இருப்பாங்க. அப்புறம் ஸ்டுடியோல எல்லாருக்கும் கேட்கிற மாதிரி மைக்ல, 'இந்தப் பையனுக்கு நான் நல்லாப் பாடுறதுல இஷ்டம் இல்லை. ஜோக் சொல்லிச் சிரிக்கவெச்சு எனக்குத் தொண்டை கட்டிக்கிச்சு’னு சொல்வாங்க.</p>
<p style="text-align: center"><img align="middle" width="600" height="419" alt="" src="http://www.vikatan.com/av/2014/05/ztrlmz/images/p90b.jpg"></p>
<p class="content">ஒரு தடவை, ஹைதராபாத்ல எனக்குப் பாராட்டு விழா நடந்தது. அதுக்கு அவங்க வர்றேன்னு டேட் கொடுத்திருந்தாங்க. ஆனா, தேதியைத் தப்பாக் குறிச்சிட்டாங்க போல. நிகழ்ச்சி முடிஞ்சு ரெண்டு நாளுக்குப் பிறகு எனக்கு ஆச்சரிய அதிர்ச்சி கொடுக்கணும்னு நினைச்சு, கொச்சின்ல இருந்து ஹைதராபாத் வந்து நிகழ்ச்சி நடந்த தியேட்டருக்கு வந்திருக்காங்க. அங்கே ஈ, காக்கா இல்லை. வாட்ச்மேன்கிட்ட விஷயத்தைக் கேள்விப்பட்டு ரொம்ப டிஸ்டர்ப் ஆகிட்டாங்க. ஹைதராபாத்ல அவங்க தோழி வீட்லயே தங்கிட்டாங்க.</p>
<p class="content">மறுநாள், நான் எதேச்சையா அவங்களுக்கு போன் பண்ணிப் பேசினா, அழ ஆரம்பிச்சிட்டாங்க. 'அந்த நிகழ்ச்சிக்கு சர்ப்ரைஸா வந்து உன்னைப் பாராட்டணும்னு திட்டம் போட்டேன். ஆனா, முடியாமப்போச்சு. இப்ப எங்க இருக்க? உன்னை ஒரு தடவை பார்க்க முடியுமா?’னு கேட்டாங்க. உடனே ஓடிப் போய் அவங்களைப் பார்த்தேன். என்னைப் பார்த்ததும் திரும்ப அழ ஆரம்பிச்சிட்டாங்க.</p>
<p class="content">ஒருமுறை, நானும் சித்ராவும் டூயட் பாட்டு ஒண்ணு பாடிட்டு இருந்தோம். அடுத்து இன்னொரு பாட்டு பாட அவங்க வந்துட்டாங்க. வாய்ஸ் ரூமுக்குள் வந்து, 'இங்க நான் வரலாமா?, நீங்க பாடும்போது நான் பார்க்கலாமா?’னு கேட்டுட்டு உட்கார்ந்துட்டாங்க. சித்ராவுக்கோ தயக்கம். 'ஐயோ..! அம்மா இருக்கும்போது நான் எப்படிண்ணா பாட முடியும்? டென்ஷனா இருக்குமே...’னு மிரண்டாங்க. 'அவங்க நம்ம அம்மா மாதிரி. அவங்க முன்னால நீ பாடுறதே பெரிய பாக்கியம். தைரியமாப் பாடு’னு சொன்னேன். பாடினோம். டேக் ஓ.கே. ஜானகியம்மா, சித்ராவைக் கட்டிப்புடிச்சு, 'உன் மாதிரி எனக்கொரு பெண் குழந்தை பிறந்திருந்தா எவ்வளவு நல்லா இருந்திருக்கும். எவ்வளவு அழகாப் பாடுற தாயே’னு ஆசீர்வாதம் பண்ணினாங்க. ரொம்ப நல்ல மனசு. அந்த மனசுதான் ஜானகியம்மா!''</p>
<p class="content"><span style="color: #ff0000"><strong>ஃபிர்தோஸ் ராஜகுமாரன், ஃபேஸ்புக். </strong></span></p>
<p class="content"><span style="color: #ff0000"><strong>''இன்றைய இளம் பாடகர்களின் ப்ளஸ், மைனஸ் என்ன?'' </strong></span></p>
<p class="content">''இளம் பாடகர்களுக்கு மட்டும் இல்லை, எல்லாப் பாடகர்களுக்குமே ப்ளஸ், மைனஸ் இருக்கும். அதனால இன்றைய ட்ரெண்டுக்கு இளம் பாடகர்கள் எதிர்கொள்ளும் ப்ளஸ், மைனல் பத்தி மட்டும் சொல்றேன். ப்ளஸ்... வெஸ்டர்ன் மியூசிக்கோ, இண்டியன் மியூசிக்கோ நிறையப் பேர் முறையாக் கத்துக்கிட்டு வர்றாங்க. ஆனால், வெரைட்டி வெரைட்டினு சொல்லி இசையமைப்பாளர்கள் ரெண்டு படத்துல வாய்ப்பு தர்றது, அப்புறம் இன்னொரு புது வாய்ஸுக்குப் போறதுனு யாருக்குமே நீண்ட நாள் பாட அவசாகம் கிடைக்காதது மைனஸ்.</p>
<p class="content">நான் ஏற்கெனவே சொன்ன மாதிரி ரெண்டு ஆண், ரெண்டு பெண் பாடகர்களைத் தேர்ந்தெடுத்து நிறைய வாய்ப்புகள் தரணும். அப்பதான் அவங்க வாய்ஸ் கேட்கிறவங்களுக்குப் பழக்கப்படும்; புரியும். அதுக்கு அவங்களுக்கு சீனியர்ஸோட சேர்ந்து வேலை செய்யக்கூடிய வாய்ப்புகளைத் தரணும். அப்பதான் அவங்களால் தங்களை பாலிஷ் பண்ணிக்க முடியும். நிறைய நாள் ஃபீல்டுல இருக்கலாம்.</p>
<p class="content">ஒரே படத்துல நாலு பாட்டுனா, நாலு சிங்கர்ஸ் பாடுறாங்க. நிறையப் பேருக்கு வாய்ப்பு தர்றது நல்ல விஷயம். ஆனா, அந்த மாதிரி எத்தனை படங்கள் எத்தனை பேருக்கு உங்களால் வாய்ப்பு தந்துட முடியும்? இதெல்லாம் இளம் சிங்கர்ஸோட மைனஸ் பாயின்ட்.</p>
<p style="text-align: center"><img align="middle" width="555" height="442" alt="" src="http://www.vikatan.com/av/2014/05/ztrlmz/images/p90a.jpg"></p>
<p class="content"><span style="color: #ff0000"><strong>கா.அருண்மொழி, தஞ்சாவூர். </strong></span></p>
<p class="content"><span style="color: #ff0000"><strong>''உங்கள் ஸ்பெஷாலிட்டிகளில் முக்கியமானது ஸ்பஷ்டமான உச்சரிப்பு. இதை எப்படிப் பயின்றீர்கள்?'' </strong></span></p>
<p class="content">''மக்கள் நம்ம மேல, நம்ம உச்சரிக்கிற வார்த்தை மேல மரியாதை வெச்சிருக்காங்க. அதுக்கு நாம மரியாதை தரணுமே. அதுதான் என்னை ஓடவைக்குது! அந்த உச்சரிப்புல சின்ன தப்புகூட வந்திரக் கூடாதுனு நான் தவியாத் தவிப்பேன்.</p>
<p class="content">ஒரு தெலுங்குப் படம். லைவ் ரிக்கார்டிங். கே.எஸ்.ஆர்.தாஸ்தான் டைரக்டர்; அவரே எடிட்டரும்கூட.  சத்யம் சார் மியூசிக். ஒரு இடத்துல நல்ல டேக்ல, 'ஒக்க கண்ட...னு’ வாய்ஸ் உள்ள போயிடும். டேக் கட் பண்ணாம முடிச்சிட்டோம். டைரக்டரும் ஓ.கே. சொல்லிட்டார். 'சார்... அந்த ஒரு இடத்துல வாய்ஸ் போயிடுச்சு. இன்னொரு டேக் பாடுறேனே’னு கேட்டேன். 'டோட்டல் எக்ஸ்பிரஷன் நல்லா இருந்துச்சு. நானே எடிட்டரா இருக்கிறதால அதை ஃபிலிம்ல கட் பண்ணி பேஸ்ட் பண்ணிக்கிறேன். நீங்க கவலைப்படாதீங்க’ன்னார். அப்பல்லாம் ஃபிலிம்ல டிரான்ஸ்ஃபர் பண்ணிதான் எடிட் பண்ணுவாங்க. அதனால நானும் தைரியமா இருந்துட்டேன். ஆனா, அவர் மறந்துட்டார். படத்துலயும் அப்படியே வந்துடுச்சு. இன்னைக்கு அந்தப் பாட்டை யார் பாடினாலும் நான் பண்ணின அந்தத் தப்போடத்தான் பாடுறாங்க. அதை ஏதோ எக்ஸ்பிரஷனுக்காக நான் பண்ணினதுனு நினைக்கிறாங்க. அது தப்பு இல்லையா... பரம பாவம் இல்லையா? 'அப்படிப் பாடாதீங்க. அது மிஸ்டேக்’னு இப்பவும் சொல்லிட்டு இருக்கேன். அந்தச் சம்பவத்துக்குப் பிறகு முன்னைவிட உச்சரிப்புல கவனம் செலுத்த ஆரம்பிச்சுட்டேன்!''</p>
<p class="content"><span style="color: #ff0000"><strong>தாமரைச் செல்வி, சென்னை. </strong></span></p>
<p class="content"><span style="color: #ff0000"><strong>''எம்.எஸ்.வி-யின் இசையில் பாடிய அனுபவம் குறித்து..?'' </strong></span></p>
<p class="content">''அவர் என் மானசீகத் தந்தை. அவர்கிட்ட நான் பாடிய அனுபவங்களைப் பேசினா, ஆயிரம் பக்கங்களுக்கு மேல வேணும். ஒரே ஒரு உதாரணம் சொல்றேன்.</p>
<p class="content">'நிழல் நிஜமாகிறது’ படத்துக்காக நானும் வாணி ஜெயராம் அம்மாவும் 'இலக்கணம் மாறுதோ...’ பாட்டு பாடிட்டு வீட்டுக்குப் போயிட்டோம். ராத்திரி 11 மணிக்கு எம்.எஸ்.வி. சார் வீட்ல இருந்து போன். அண்ணி பேசினாங்க. 'என்னப்பா உங்க அண்ணா வந்ததுல இருந்து அவர் மனசு எங்கேயோ இருக்கு. கண்ணுல தண்ணி வருது. ஒண்ணும் பேச மாட்டேங்கிறார்’னாங்க. 'ரொம்ப அழகான பாட்டும்மா. அண்ணா அழகாப் பண்ணியிருந்தாங்க’னேன். 'நீயே பேசுப்பா’னு போனை அண்ணாகிட்ட கொடுத்தாங்க. என்னை அண்ணா ஒரு நாளும் 'பாலு’னு கூப்பிட்டதே கிடையாது. 'நான் விஸ்வநாதன் பேசுறேன். என்ன பாலு அவர்களே... எப்படி இருக்கீங்க?’னுதான் பேசுவாங்க. அன்னைக்கு போனை கொடுத்ததும், 'பாலு கண்ணா’னு சொன்னாங்க. எனக்கு ரொம்பச் சந்தோஷமாகிருச்சு. 'அந்தப் பாட்டோட அனுபவத்துல இருந்து வெளியே வரக் கஷ்டமா இருக்கு. ரெண்டு பேரும் என் பாட்டுக்கு அவ்வளவு அழகூட்டிப் பாடினீங்களே... உங்களுக்கு நான் எப்படிப்பா நன்றிக்கடன் தீர்க்க முடியும்’னாங்க. அந்த வார்த்தைகளுக்கு மேல எனக்கு என்ன விருது வேணும்... சொல்லுங்க! அவரோட கோபத்துல, குழந்தைத்தனத்துல, எங்களைச் சொந்தம் கொண்டாடுற பாங்குலனு... அவரோட இருந்த ஒவ்வொரு நிமிஷமும் ஆனந்தம்தான்.</p>
<p class="content">இப்பக்கூட யாராவது வந்து அவரோட பாட்டைப் பத்தி பேசினா, மேல கையக்காட்டி 'அதெல்லாம் கடவுள் கொடுத்தது. டீம் வொர்க். நல்ல கவிஞர்கள்  இருந்தாங்க. அழகான இசைக் கலைஞர்கள் இருந்தாங்க. நல்ல பாடகர்கள் இருந்தாங்க’னு சொல்வாரே தவிர, 'இது நான் பண்ணினேன். என்னால்தான் வந்தது’னு ஒருநாளும் பேசினது கிடையாது.</p>
<p class="content">'கடவுள் யார் யாருக்கு என்ன தரணும்னு ஏற்கெனவே எழுதி வெச்சிருப்பார். சில பேருக்கு சங்கீதம் கொடுப்பாங்க. ஆனா, இங்கிதம் என்பதை நாமதான் டெவலப் பண்ணிக்கணும்’பார். அது எத்தனை பெரிய உண்மை!''</p>
<p class="content"><span style="color: #ff0000"><strong>மகேஷ், வேலூர். </strong></span></p>
<p class="content"><span style="color: #ff0000"><strong>''ஒரே நாளில் உங்கள் குரலில் 10 பாடல்கள் பதிவான சம்பவங்கள் உண்டாமே.... அந்த 'ஒன்-டே’ அனுபவங்கள் பற்றி..!?'' </strong></span></p>
<p class="content">''ஒரே நாள்ல 10 பாட்டு சர்வசாதாரணமா நிறையத் தடவை பாடியிருக்கேன். 1978-ல் ஒரு சமயம், 'சுசிலாம்மாவும் நானும் அமெரிக்கா நிகழ்ச்சிக்காக ரெண்டு மாசம் இந்தியாவுல இருக்க மாட்டோம். அதுக்கேத்த மாதிரி ரிக்கார்டிங் பிளான் பண்ணிக்கங்க’னு எல்லா இசையமைப்பாளர்களிடமும் சொல்லிட்டோம். நாளைக்கு அமெரிக்கா கிளம்புறோம்னா, இன்னைக்கு காலையில 9 மணிக்கு ஆரம்பிச்சு சின்னச் சின்ன பிரேக் விட்டு, மறுநாள் அதிகாலை 2 மணிக்கு முடிச்சப்ப, அது... 19-வது பாட்டு. அதில் ஏறத்தாழ 12 பாடல்கள் சுசீலாம்மா என்னோட சேர்ந்து பாடினாங்க.</p>
<p class="content">அதே போல பெங்களூரூர்ல ஒரே தியேட்டரில் 16 பாட்டு பதிவு  பண்ணினோம். மும்பையில் ஒருமுறை 16 பாட்டுனு இப்படி நிறைய நடந்திருக்கு. என் எனர்ஜி லெவலை எப்படிக் காப்பாத்திக்கிட்டு பாடினேன்?, 16-வது பாட்டைக்கூட முதல் பாட்டு மாதிரி பாடியிருக்கேன்னு என் உழைப்பை நினைச்சு பெருமிதப்படும் தருணங்கள் அவை!''</p>
<p class="content"><span style="color: #ff0000"><strong>பழனிச்சாமி, மானாமதுரை. </strong></span></p>
<p class="content"><span style="color: #ff0000"><strong> ''டி.ராஜேந்தர் இசையமைத்த பெரும்பாலான பாடல்கள் தங்கத் தட்டு விருது பெற்றவை. அவருடைய இசை ஆளுமையைப் பற்றி சொல்லுங்களேன்?'' </strong></span></p>
<p class="content"> ''டி.ஆர்., ஒரு குழந்தை மனசுக்காரர். அவர் ஒரு படத்தில் எல்லாமே பண்ணுவார். அவர் ஒரு நல்ல பாடலாசிரியர். மனசுல உள்ள உணர்ச்சிகளை அழகான வார்த்தைகள்ல கொண்டுவர்றதுல வித்தகர். அவருக்கு மீட்டரே இருக்காது. அவருக்குத் தெரிஞ்ச பாணியில அழகா கம்போஸ் பண்ணுவார். அவரிடம் எனக்குப் பிடிச்சது, அவருக்கு என்ன தெரியுமோ அதைத் துணிச்சலாப் பண்றதுதான்.</p>
<p class="content">அவருக்கு, சிவமணி டிரம்ஸ்னா ரொம்ப இஷ்டம். என்ன மாதிரியான பாட்டா இருந்தாலும் அதில் சிவமணி டிரம்ஸ் இருக்கணும்னு நினைப்பார். ஆனா, டி.ஆர். கொடுக்கும் ஒரு சிச்சுவேஷனுக்கு சிவமணி 10 முறை 10 வெரைட்டிகள்ல வாசிப்பார். 'சிவமணி, எனக்குத் தெரிஞ்ச அந்த ஒரே ஒரு பீட்டு இருக்குப் பாரு... நம்ம தமிழ்நாட்டு பீட். அதுதான் வேணும். நீ வேற ஏதாவது வாசிச்சா, அது என் பாட்டு இல்லைனு நினைப்பாங்க. எனக்கு என்ன தெரியுமோ, அதை மட்டும் சொல்றேன். அதை மட்டும் வாசி போதும்’பார் டி.ஆர்.</p>
<p class="content">நான்னா அவருக்கு அவ்வளவு அன்பு. ஒருமுறை என் மனைவிகிட்ட, 'அம்மா நான் மட்டும் பொண்ணாப் பிறந்திருந்தா உங்க கணவரைக் கடத்திட்டுப் போயிருந்திருப்பேன். உங்க ஹஸ்பெண்டு மேல அந்தளவுக்குக் காதல்’னு சொல்லியிருக்கார். அவர் பண்ண வேலைகள் எல்லாம் உண்மை. அதான் எல்லாருக்கும் அவரையும் அவர் படைப்புகளையும் பிடிச்சிருக்கு!''</p>
<p style="text-align: right"><span style="color: #ff0000"><strong>- நிலாவுடன் பேசலாம்... </strong></span></p>
<hr>
<p class="content"><img alt="" align="left" width="10" height="11" src="http://www.vikatan.com/av/2014/05/ztrlmz/images/dot1(2).jpg">''நீங்கள் பாடகராக அறிமுகமான காலத்தில் உங்களை டி.எம்.எஸ். கடுமையாக விமர்சித்தார் என்று சொல்கிறார்களே... உண்மையா... ஏன் சார்?''</p>
<p class="content"><img alt="" align="left" width="10" height="11" src="http://www.vikatan.com/av/2014/05/ztrlmz/images/dot1(2).jpg">''நீங்கள் பின்னணி பாடிய 'ஹம் ஆப்கே ஹைன் கோன்’ படத்தின் எல்லாப் பாடல்களும் ஹிட்; படமும் பெரிய வெற்றி. இன்றைக்கும் அந்தப் பாடல்களின் இனிமை இனிக்கிறது. அந்தப் படத்தின் பாடல் பதிவின் சுவாரஸ்யங்களைச் சொல்லுங்களேன்?''</p>
<p class="content"><img alt="" align="left" width="10" height="11" src="http://www.vikatan.com/av/2014/05/ztrlmz/images/dot1(2).jpg">''சேட்டிலைட் சேனல்களின் சூப்பர் சிங்கர் ஷோக்கள் பற்றி உங்களின் நேர்மையான விமர்சனம் என்ன?''</p>
<p style="text-align: right"><span style="color: #ff0000"><strong>- அடுத்த வாரம்... </strong></span></p>
<hr>
<p class="content"><img alt="" align="left" width="25" height="47" src="http://www.vikatan.com/av/2014/05/ztrlmz/images/p90.jpg">அன்பு வாசகர்களே... எங்களுடன் தொடர்புகொள்ளும்போது உங்கள் செல்போன் எண்/இ-மெயில் முகவரி குறிப்பிட மறக்காதீர்கள். உங்கள் படைப்புகள் எதுவானாலும் ஒரு பிரதி எடுத்துவைத்துக்கொண்டு அனுப்புங்கள். தபால் தலை மற்றும் சுயவிலாசமிட்ட உறை இணைக்க வேண்டாம். படைப்பு தேர்வாகாதபட்சத்தில் திருப்பி அனுப்ப இயலாது. இரண்டு மாதங்களுக்குள் எங்களிடம் இருந்து தகவல் கிடைக்காவிட்டால், உங்கள் படைப்பு தேர்வு பெறவில்லை என்பதைப் புரிந்துகொள்ள வேண்டுகிறோம்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">‘நீ யாரு... பாம்பேல என்ன பண்ணிட்டு இருந்த?’</div>
<div class="subtitle1">சார்லஸ்</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>கி</strong></span>ளென் மேக்ஸ்வெல்.</p>
<p class="content">'பேரைக் கேட்டாலே சும்மா அதிருதில்ல...’ ரேஞ்சுக்கு ஐ.பி.எல். போட்டிகளில் முரட்டு ஆட்டம் ஆடி மிரட்டுகிறார் மேக்ஸ்வெல். அதிரடி ஆட்டக்காரர்களான கிறிஸ்கெயில், வீரேந்திர ஷேவாக்கே 'இவன் வேற மாதிரி’ என மிரண்டுபோய் பேட்டி கொடுக்கிறார்கள்.</p>
<p class="content">கட்டாக்கில் நடைபெற்ற சென்னைக்கு எதிரான போட்டி வரை ஏழு ஐ.பி.எல். போட்டிகளில் விளையாடியிருக்கும் மேக்ஸ்வெல், 435 ரன்கள் குவித்திருக்கிறார். இதில் நான்கு முறை 80 ரன்களை சரவெடி அதிரடியாகக் கடந்திருக்கிறார்.</p>
<p class="content">கடந்த ஆண்டு வரை மும்பை அணியில் இருந்த கிளென் மேக்ஸ்வெல்லை யாருமே கண்டுகொள்ளவில்லை. 'நீ யாரு... இதுக்கு முன்னாடி பாம்பேல என்ன பண்ணிட்டு இருந்த?’ என இப்போதுதான் 'ஆட்டோ டிரைவர் மாணிக்கத்திடம்’ விவரம் கேட்பது போல, ஐ.பி.எல். ரசிகர்கள் மேக்ஸ்வெல் பற்றி விசாரிக்க ஆரம்பித்திருக்கிறார்கள்.</p>
<p class="content">2012-ம் ஆண்டு டெல்லி அணியில் இருந்த மேக்ஸ்வெல்லை, 2013-ம் ஆண்டு ஆறு கோடி ரூபாய்க்கு ஏலத்தில் எடுத்தது மும்பை இந்தியன்ஸ் அணி. 'மில்லியன் டாலர் பேபி’ என்ற முத்திரையுடன் மும்பை அணிக்கு வந்தவரை மூன்றே மூன்று போட்டியில் மட்டுமே விளையாட வைத்ததோடு, அடுத்த சீஸனிலேயே அவரை அணியில் இருந்தும் கழற்றிவிட்டு அவமானப்படுத்தியது மும்பை. ஆனால், மீண்டும் ஆறு கோடி ரூபாய்க்கு பஞ்சாப் அணிக்கு ஏலம் போனார் கிளென் மேக்ஸ்வெல். இங்கே வந்த பிறகுதான் ட்விஸ்ட்.</p>
<p style="text-align: center"><img align="middle" width="600" height="445" alt="" src="http://www.vikatan.com/av/2014/05/ztrlmz/images/p96.jpg"></p>
<p class="content"><span style="color: #ff0000"><strong>ஆ</strong></span>ஸ்திரேலியாவின் விக்டோரியா மாகாணத்தில் பிறந்தவரான மேக்ஸ்வெல்லின் பெற்றோருக்கும் கிரிக்கெட்டுக்கும் பெரிய சம்பந்தம் இல்லை. அவருடைய வீட்டின் அருகிலேயே கிரிக்கெட் கிளப் இருந்தது. தன்னைவிட ஒன்பது வயது மூத்த அண்ணன் அங்கே கிரிக்கெட் பயிற்சியில் சேர, அவருடன் துணைக்குச் செல்ல ஆரம்பித்த மேக்ஸ்வெல், பிறகு அண்ணனைவிட தேர்ந்த ஆட்டக்காரராக மாறினார். ஆஸ்திரேலிய உள்ளூர் கிரிக்கெட் போட்டியில் டாஸ்மானியா அணிக்கு எதிராக ஆடியது கிளென் மேக்ஸ்வெல்லின் விக்டோரியா அணி.</p>
<p class="content">தற்போதைய ஆஸ்திரேலியா மற்றும் பஞ்சாப் அணியின் கேப்டன் ஜார்ஜ் பெய்லி சதம் அடித்து, டாஸ்மானியா அணியின் ஸ்கோரை உயர்த்தினார். டாஸ்மானியா அணியில் வேட், ஃபின்ச், எட் கோவன் என ஆஸ்திரேலிய அணியின் அத்தனை சீனியர் வீரர்களும் இருந்தனர். விக்டோரியா அணி வெற்றிக்கு 52 பந்துகளில் 100 ரன் அடிக்க வேண்டும், நான்கு விக்கெட்டுகளே மீதம் இருக்கின்றன என்ற நிலையில் களம் இறங்கினார் 21 வயது மேக்ஸ்வெல். பென் ஹில்ஃபெனாஸ், ஃபாக்னரின் பந்துகளைச் சிதறடித்து ஆஸ்திரேலிய உள்ளூர் கிரிக்கெட்டிலேயே யாரும் நிகழ்த்தாத சாதனையாக 19 பந்துகளில் அரை சதம் அடித்து அணியை வெற்றி பெறவைத்தார் மேக்ஸ்வெல். அந்த அரை சதம்தான் ஆஸ்திரேலிய அணிக்குள் அவரை அழைத்துவந்தது.</p>
<p class="content">காலுக்கு அருகே போடப்படும் பந்துகளை வாரி பவுண்டரி லைனுக்கு மேலே அடிப்பதில் மேக்ஸ்வெல்லுக்கு இணையாக இப்போதைக்கு உலக கிரிக்கெட்டில் யாரும் இல்லை. ரிவர்ஸ் ஸ்வீப்களையும், ரிவர்ஸ் ஷாட்களையும் அத்தனை அநாயாசமாக அடிக்கிறார் மேக்ஸ்வெல்.</p>
<p class="content"><span style="color: #ff0000"><strong>''ஆ</strong></span>டம் கில்கிறிஸ்ட்டின் ஆட்டமுறை எனக்கு மிகவும் பிடிக்கும். பயிற்சியாளர்கள் கிரிக்கெட்டை எப்படி டெக்னிக்கலாக ஆட வேண்டும் என்று சொல்லித் தருவார்களோ, அந்த ஸ்டைலிலும் ஆடுவார். அதே சமயம் இப்படி ஒரு ஷாட் ஆட முடியுமா என ஆச்சரியப்படுத்தும் வகையில் புதிய ஷாட்களையும் அறிமுகப்படுத்துவார். அவருடைய ஸ்டைலில் ஆட ஆரம்பித்தேன். ஆனால், பயிற்சியாளர்கள் எல்லாம் இப்படி ஆடக் கூடாது என மிரட்ட, டெக்னிக்கல் கிரிக்கெட்டை மட்டுமே ஆடிக்கொண்டிருந்தேன். ஐ.பி.எல். எனக்கு ஒரு திறந்தவெளி மைதானம். இங்கே என்ன ஷாட் ஆட வேண்டும், எது ஆடக் கூடாது என தீர்மானிப்பவன் நான்தான். அதனால்தான் என்னால் சிக்ஸர்களாக அடிக்க முடிகிறது'' என்கிறார் மேக்ஸ்வெல்.</p>
<p class="content">மேக்ஸ்வெல் எல்லா பௌலர்களையும் பதம் பார்த்தாலும், குறிப்பாக ரவிச்சந்திரன் அஷ்வின் பந்துகளை திரும்பித் திரும்பி அடிக்கிறார். ''ஒருமுறை ஷேன் வார்னின் பந்தை ரிவர்ஸ் ஷாட்டில் சிக்ஸ் அடித்தார் ஜான்டி ரோட்ஸ். உலகின் தலைசிறந்த ஸ்பின் பௌலர் ஷேன் வார்ன். அவரது பௌலிங்கில் ரிவர்ஸ் ஷாட் எல்லாம் அடிக்கிறாரே என வியந்தேன். ஒருவர் பௌலிங்கின் உச்சத்தில் இருக்கும்போது அவரது பௌலிங்கில் வித்தியாசமான ஷாட்டுகளை அடிக்க ஆரம்பித்தால், அந்த பௌலர் திணறிவிடுவார் என்பது எனக்குப் புரிந்தது.</p>
<p class="content"><img align="right" width="300" height="96" alt="" src="http://www.vikatan.com/av/2014/05/ztrlmz/images/p96a.jpg">2012-ம் ஆண்டு இந்தியாவில் விளையாட வந்தபோது அஷ்வின்தான் இந்தியாவின் டாப் ஸ்பின்னர். வலது கை பேட்ஸ்மேன்களுக்கு அவர் பொதுவாக ஆஃப் ஸ்பின் பந்துகளை வீசத் தயங்குவார். வலது கை பேட்ஸ்மேன்கள் அடிக்காமல் இருக்க கேரம் பந்துகளை வீசுவார். அந்தக் கேரம் பாலைத்தான் நான் அடிக்க வேண்டும் என்று முன்கூட்டியே முடிவு செய்துவிட்டேன். கேரம் பால் போட்டால் இடது பக்கம் திரும்பி அடிக்க வேண்டும் என்ற என்னுடைய எண்ணத்துக்கு நல்ல பலன் கிடைத்தது. அது முதல் அவர் எனக்கு கேரம் பால் போட்டாலே, நான் இடது பக்கம் திரும்பி ஓங்கி அடிக்க ஆரம்பித்தேன்!'' என்கிறார் மேக்ஸ்வெல்.</p>
<p class="content">இந்த ஐ.பி.எல்-லில் ரவிச்சந்திரன் அஷ்வின் வீசிய நான்கு ஓவர்களில் ஆறு பவுண்டரி, நான்கு சிக்ஸர்களை விளாசியிருக்கிறார் மேக்ஸ்வெல்.</p>
<p class="content">2015-ல் ஆஸ்திரேலியாவில் நடைபெற இருக்கும் உலகக் கோப்பை கிரிக்கெட் போட்டியில் கிளென் மேக்ஸ்வெல்தான் ஆஸ்திரேலிய அணியின் நம்பிக்கை நாயகன். உலக சாம்பியனான இந்தியா, கோப்பையைத் தக்கவைக்கவேண்டுமானால், மேக்ஸ்வெல்லின் பேட்டிங்குக்கு தடைபோடும் வித்தை, வியூகங்களை இந்த ஐ.பி.எல். போட்டித் தொடரிலேயே கண்டுபிடிக்க வேண்டும்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">"இது ஆண்டவன் கட்டளை!”</div>
<div class="subtitle1">சூப்பர் ஸ்டாரின் இதயம் திறக்கிறது</div>
<div class="subtitle2">ரா.கண்ணன் </div>
<div class="subtitle3"></div>
<div class="content" style="border-top:1px solid #DDD;">
<p style="text-align: center"><span style="color: #ff0000"><strong><img align="middle" width="300" height="124" alt="" src="http://www.vikatan.com/av/2014/05/ztrlmz/images/p63e.jpg"></strong></span></p>
<p class="content"><span style="color: #ff0000"><strong>'எ</strong></span>ன்னிலே இருந்த ஒன்றை யான் அறிந்தது இல்லையே <br>
என்னிலே இருந்த ஒன்றை யான் அறிந்துகொண்டபின் <br>
என்னிலே இருந்த ஒன்றை யாவர் காண வல்லரோ <br>
என்னிலே இருந்திருந்து யான் உணர்ந்து கொண்டெனே’</p>
<p style="text-align: center"><span style="color: #ff9900">- சிவவாக்கியர் </span></p>
<p class="content"><span style="color: #ff0000"><strong>ர</strong></span>ஜினி, கிரியா யோகாவுக்கான தீட்சை வாங்கியது பாபாஜியின் குகையில்!</p>
<p class="content">அந்த முதல் விஜயத்தின்போது, தன் மனைவி லதாவையும் அழைத்து வந்தார். அது இன்னும் கடுமையான பயணம். ஆனால், ரஜினியும் லதாவும் ஒரு பரவசத் தரிசனத்துக்குத் தயாராக வந்திருந்ததால், எந்தச் சிரமத்தையும் பொருட்படுத்தவில்லை. பாபாஜியின் குகையில் இருந்த ஒவ்வொரு கணமும் ரஜினி, லதா இருவரிடமும் அப்படி ஓர் உற்சாகம். வெளியே வந்த ரஜினி சொன்னார்... ''நான் புதிதாகப் பிறந்திருக்கிறேன். இந்தச் சந்தோஷம் நான் இதுவரை அறியாதது!''</p>
<p class="content"><span style="color: #ff0000"><strong>இ</strong></span>தோ இந்த முறை பாபாஜியின் குகையில் நுழைகிறோம். அது இயற்கை அமைத்துத் தந்த கற்குகை. பாபாஜியும் அவரது சீடர்களும் வாசம் செய்யும் தலம். உள்ளே பிரவேசித்ததுமே அந்த அதிர்வை உணர முடிகிறது. மௌனமாகக் குகையில் தியானத்தில் அமர்கிறார் ரஜினி. பக்கத்திலேயே ஹரியும் வெங்கட்டும்!</p>
<p class="content">திடுமென ஏதோ ஒரு தகவல் கிடைத்த உள்ளுணர்வில், ''வாப்பா... வா!'' என ரஜினியை அழைத்தபடி, பதற்றமும் பரவசமுமாக மலை மீது ஓடுகிறார் ஹரி!</p>
<p class="content">மேலே சில தப்படிகள் கடந்து, ஒரு புதரோரம் ஒளிந்துகிடக்கிற ஒரு பாறைப் பிளவைக் காட்டுகிறார். ''இதுதான் பாபாஜியின் அருள் குகை. இதுக்குள்ள இறங்குறது உயிரைப் பணயம் வைக்கிற வேலை!'' என ஸ்ரீரி சொல்லச் சொல்ல... ரஜினியின் விழிகளில் டிகிரி டிகிரியாக ஒளிர்கிறது பிரகாசம்!</p>
<p style="text-align: center"><img align="middle" width="450" height="478" alt="" src="http://www.vikatan.com/av/2014/05/ztrlmz/images/p63d.jpg"></p>
<p class="content"><span style="color: #ff0000"><strong>''இ</strong></span>ப்போதான் நமக்கு பாபாஜியின் அருள் கிடைச்சிருக்கு. தோ பாருங்க தலைவரே, நாம பெரிய குகை பார்த்துட்டோம். இப்பவே இப்படியே சந்தோஷமாத் திரும்பிடலாம். உங்களுக்கு ரெண்டு சாய்ஸ் இருக்கு. நீங்க பெரிய சூப்பர் ஸ்டார். சந்தோஷமான லைஃப் ஸ்டைல். அப்படியே ஜாலியா இருக்கலாம். ஏன்னா, இந்தக் குகைக்குள் இறங்கணும்னா அது ரொம்ப ரிஸ்க்கான விஷயம். பகவானோட ஆசீர்வாதம் வேணும்.</p>
<p class="content">இது கிட்டத்தட்ட டபிள்யூ ஷேப்பில் இருக்கிற குகை. ஒரு மனுஷன் ஊர்ந்து ஊர்ந்து உள்ளே போகணும். கூர் கூரான கல் குத்திக் கிழிக்கும். உள்ளே என்ன இருக்கும்னு யாருக்கும் தெரியாது. மனுஷ நடமாட்டமே இல்லாத வனாந்தரம் இது. இங்கே என்ன வேணா நடக்கலாம்!</p>
<p class="content">இந்த ரிஸ்க் எடுக்கணுமா சொல்லுங்க? இப்பவும் உங்களுக்கு ரெண்டு சாய்ஸ் இருக்கு!'' - ஹரி சொல்வதைக் கவனமாகக் கேட்கிற ரஜினி, கட்டை விரலால் தன் நெற்றியில் கோடு கிழித்துச் சிரித்தபடி, ''நான் ரெடி!'' என்கிறார்.</p>
<p class="content">முதலில் வெங்கட் இறங்குகிறார். கூரிய கற்களுக்கு நடுவே குனிந்து வளைந்து நெளிந்து அவர் உள்ளே நகர்ந்து நகர்ந்து செல்வதைப் பார்க்கிற ரஜினியும் இப்போது தயார்!</p>
<p class="content"><span style="color: #ff0000"><strong>''பா</strong></span>பா!'' என வானம் நோக்கி வணங்குபவர், பூமிக்குள் இறங்குகிறார். ''கவனமா... கவனமா!'' மேலே நிற்கிற ஹரி சொல்லச் சொல்ல, ரஜினி மிகுந்த சிரமத்துடன் உள்ளே இறங்கி இறங்கிக் காணாமல் போகிறார்; தன்னைக் கண்டெடுக்க!</p>
<p style="text-align: center"><span style="color: #ff0000"><strong>  </strong></span></p>
<p style="text-align: center"><span style="color: #ff0000"><strong><img align="middle" width="389" height="525" alt="" src="http://www.vikatan.com/av/2014/05/ztrlmz/images/p63a.jpg"></strong></span></p>
<p class="content"><span style="color: #ff0000"><strong>க</strong></span>ருவறையின் இருளைக் கிழிக்கிறது ஒரு மெழுகுவத்திச் சுடர்!</p>
<p class="content">தாயின் தொப்புள்கொடிக்குள் நுழைகிற உணர்வு. தகதகக்கிற தங்க ஜ்வாலை வழிகாட்ட, உள்ளே... மிக உள்ளே... மெள்ள மெள்ள நகர்கிறார் ரஜினி!</p>
<p class="content">தாறுமாறாக நொறுங்கிய கண்ணாடிச் சில்லுகள் போல துருத்தி நிற்கும் கூர் கற்கள். தலைகீழாகத் தவழ்ந்து தவழ்ந்து, சடாரென வளைந்து நிமிரும் வழியே சிரமப்பட்டு உடல் திணித்து, அவர் முன்னேறுகிற காட்சியை யார் பார்த்தாலும், மனதுக்குள் ஒரு கேள்வி முளைக்கும்!</p>
<p class="content">'ஒரு பாவமான ஜீவன் போல, இமயமலையில் இந்த இருள் குகைக்குள் இவர் இப்படிக் கிடக்கவேண்டிய அவசியம் என்ன?’</p>
<p class="content"><span style="color: #ff0000"><strong><span style="color: #ff0000"><strong><img align="right" width="300" height="162" alt="" src="http://www.vikatan.com/av/2014/05/ztrlmz/images/p63c.jpg"></strong></span>''இ</strong></span>து... இந்த அனுபவம் உங்க ஆத்மசுத்திக்கு பாபா தர்ற பரிசு. எல்லா அடையாளத்தையும் தொலைச்சிட்டு, ஒரு சாதாரண மனுஷனா சரணாகதி அடையறதுக்குக் கிடைக்கப்போற பரிசு!'' - பின்னாலேயே தொடர்கிற ஹரி சொல்லச் சொல்ல, மின்னும் விழிகளுடன் தன் குருவின் மடி தேடி மௌனமாக நகர்கிறார் ரஜினி.</p>
<p style="text-align: left"><span style="color: #ff0000"><strong>ம</strong></span>லைப் பயணத்தின் வழியில் ரஜினியே அதை உணர்ந்திருந்தார். ''ரெண்டு சட்டை, ரெண்டு வேஷ்டியோட நான் வீட்டை விட்டுக் கிளம்பும்போதே, மனசளவில் எல்லாத்தையும் உதறிட்டேன் ஹரி. ஏன்னா... நான் என் வாழ்க்கையில் எதையுமே திட்டமிட்டதே இல்லை!</p>
<p class="content">பொத்திவெச்ச உள்ளங்கை மாதிரி இருக்கு வாழ்க்கை. 'கண்டக்டர் டு சூப்பர் ஸ்டார்’னு என் கிராஃபை ஒரு கதையா சொன்னா, யாராவது நம்புவாங்களா? நான் பஸ் கண்டக்டரா இருந்தேன். ரொம்பச் சின்ன வேலை; சின்ன சம்பளம். ஆனா, அப்பவும் நான் சந்தோஷமா இருந்தேன். பெங்களூர்லயே ஸ்டைலான கண்டக்டர் நான்தான். என் விசிலுக்கே அவ்வளவு ரசிகர்கள் இருப்பாங்க. நான் வர்ற பஸ்ஸுக்காக ரெண்டு பஸ்ஸை மிஸ் பண்ணிட்டுக் காத்திருந்த பாசஞ்சர்ஸ்லாம் உண்டு. இப்போ நினைச்சுப் பார்த்தா, என்னையறியாம அப்பவும் நான் ஒரு என்டர்டெயினராத்தான் இருந்திருக்கேன்.</p>
<p class="content"><img align="right" width="300" height="642" alt="" src="http://www.vikatan.com/av/2014/05/ztrlmz/images/p63b.jpg">வாழ்க்கை என்னை ரோட்ல திரியவெச்சாலும் மனசுக்குள்ள மகாராஜாவா இருந்தேன். எதுக்கும் எப்பவும் பெரிசா ஆசைப்பட்டது இல்லை. 'கிடைச்சா சந்தோஷம்... கிடைக்கலேன்னா ரொம்ப சந்தோஷம்’கிறதுதான் நம்ம ஸ்டைல்.</p>
<p class="content">அதே மாதிரி இறைபக்தி! அம்மா முதல்ல அப்பாவைக் காட்டினாங்க. அதுக்கு அப்புறம் ஆண்டவனைத்தான் காட்டினாங்க. நான், கடவுளை என்னிக்குமே மறந்தது இல்லை. கடவுள், என்னிக்குமே என்னைக் கைவிட்டதும் இல்லை. என்னோட பிரச்னை என்னன்னா... குடும்பம், தொழில்னு எல்லாம் அமைஞ்ச எனக்கு, 'மாதா, பிதா, குரு, தெய்வம்’னு சொல்வாங்களே, அதில் 'குரு’ மட்டும் அமையலை. நல்ல நல்ல வாத்தியார்கள் கிடைச்சாங்க. ஆனா... குரு?'' - கண்கள் காற்றில் அலைபாய, நடையைத் தொடர்கிறார்.</p>
<p class="content"><span style="color: #ff0000"><strong>இ</strong></span>ங்கே உள்ளே... பைக்குள் தேடித் தேடி எடுத்த ஒரு டார்ச் உயிர் பெறுகிறது. இருள் குகையில் இத்தனை இத்தனை சிரமங்களுக்கு இடையில் இன்னதென்று தெரியாத ஒன்றைத் தேடி, இடைப்பட்ட வழியில் சிறையாகிக் கிடக்கிறார் ரஜினி.</p>
<p class="content"><span style="color: #ff0000"><strong>''கு</strong></span>ரு ஏன் முக்கியம் தெரியுமா?'' - சில விநாடிகளுக்குப் பிறகு வழியில் மலையேறும்போது சிரித்த ரஜினி, ஒரு குட்டிக் கதை சொல்ல ஆரம்பித்தார். ''ஒரு பெரிய குரு இருந்தார். முற்றும் துறந்தவர்; எல்லாம் கற்றவர். அவரை ஒரு பிரசங்கம் செய்யக் கூப்பிட்டிருந்தாங்க. 10 ஆயிரம் பேர் வருவாங்கனு சொல்லியிருந்தாங்க. அவரை அழைச்சிட்டு வர ஒரு குதிரைக்காரன் போயிருந்தான். அன்னிக்குன்னு பார்த்து ஊரில் பயங்கர மழை. கூட்டம் கேன்சலாகி, எல்லோரும் கலைஞ்சு போயிட்டாங்க. குரு வந்தபோது அங்கே யாருமே இல்லை. பேசறதுக்காக நிறையத் தயார் பண்ணிட்டு வந்த குருவுக்கோ ஏமாற்றம். இருக்கிற ஒரு குதிரைக்காரனுக்காக மட்டும் பிரசங்கம் பண்ணவும் மனசு இல்லை.</p>
<p class="content">'என்னப்பா பண்ணலாம்?’னு கேட்டார்.</p>
<p class="content">'அய்யா! நான் குதிரைக்காரன். எனக்கு ஒண்ணும் தெரியாதுங்க. ஆனா, ஒண்ணே ஒண்ணு தெரியுங்க. நான் 30 குதிரை வளர்க்கிறேன். புல்லு வெக்கப் போறப்போ எல்லா குதிரையும் வெளியே போயி, அங்கே ஒரே ஒரு குதிரை மட்டும்தான் இருக்குதுனு வெச்சுக்கோங்க. நான் அந்த ஒரு குதிரைக்குத் தேவையான புல்லை வெச்சுட்டுத்தாங்க திரும்புவேன்’னான்.</p>
<p class="content">பொளேர்னு அறைஞ்ச மாதிரி இருந்தது குருவுக்கு. அந்தக் குதிரைக்காரனுக்கு ஒரு 'சபாஷ்’ போட்டுட்டு, அவனுக்கு மட்டும் பிரசங்கத்தை ஆரம்பிச்சார். தத்துவம், மந்திரம், பாவம், புண்ணியம், சொர்க்கம், நரகம்னு சரமாரியாப் போட்டுத் தாக்கிப் பிரமாதப்படுத்திட்டார் குரு. பிரசங்கம் முடிஞ்சது. 'எப்படிப்பா இருந்தது என் பேச்சு?’னு அவனைப் பார்த்துப் பெருமையாக் கேட்டார் குரு.</p>
<p class="content">'அய்யா... நான் குதிரைக்காரன். எனக்கு ஒண்ணும் தெரியாதுங்க. ஆனா ஒண்ணே ஒண்ணு தெரியுங்க. நான் புல்லு வெக்கப் போற இடத்தில் ஒரு குதிரைதான் இருந்துச்சுன்னா, நான் அதுக்கு மட்டும்தான் புல்லு வெப்பேன். 30 குதிரைக்கான புல்லையும் அந்த ஒரு குதிரைக்கே கொட்டிட்டு வர மாட்டேன்!’னான். அவ்ளோதான்... குரு தெறிச்சிட்டார்!</p>
<p class="content"><img align="left" width="286" height="269" alt="" src="http://www.vikatan.com/av/2014/05/ztrlmz/images/p63.jpg">அதானே... நமக்கு என்ன புரியுமோ, அதைச் சொல்லணும். எது புரியணுமோ அதை மட்டும்தான் சொல்லணும். இங்கே நிறைய குருக்கள் சும்மா மிரட்டுவாங்க. வித்தை காட்டுவாங்க, வித்தைகளை வேடிக்கை பார்க்கலாம்... பொழுதுபோகும். ஆனா, நமக்குத் தேவை வழிகாட்ட ஓர் ஆத்மா. அப்படி எனக்குக் கிடைச்சவர் பாபாஜி!'' என்று நெகிழ்ந்து நின்றார்.</p>
<p class="content"><span style="color: #ff0000"><strong>இ</strong></span>ப்போது மீண்டும் குகைக்குள் செல்வோம். அவஸ்தைகளுடன் நழுவி நழுவி உள்ளே வந்ததும் திகைக்கிறார் ரஜினி. இத்தனை சிறிய பொந்தைக் கடந்து வந்தால், 20 பேர் அமர்கிற அளவு இடமா? அதுவும் பூமிக்கு அடியில், இத்தனை ஆழத்தில் இப்படி ஒரு குளிர்ச்சியா? வாய் திறந்தால், சுவாசித்தால் பனிக்காற்று. சுவாசம் திணறவில்லை; உடலில் துளி வியர்வை இல்லை; மனதில் துளி பயம் இல்லை. தாயின் கர்ப்பத்துக்குள் வந்துவிட்ட சிசு போல பாதுகாப்பாக உணர்கிறார் ரஜினி.</p>
<p class="content"><strong><span style="color: #ff0000">ர</span></strong>ஜினியின் வாழ்வில் பாபா வந்த கதை தெரியுமா? 'படையப்பா’ படம் முடித்து, 'அடுத்து என்ன படம் செய்வது?’ என யோசனையில் இருந்த நேரத்தில், ரஜினியின் கைக்குத் தற்செயலாகக் கிடைத்தது பாபாவின் படம். அதைப் பார்த்த கணத்தில் ஒரு மின்னல் வெட்டு போல ஏதோ ஓர் ஆனந்த அதிர்ச்சி தாக்க, மயங்கி விழுந்தாராம் ரஜினி. இமயமலையின் அடிவாரங்களில் ரிஷிகேஷ், தயானந்த சரஸ்வதி ஆசிரமம் என அடிக்கடி போய் வந்த அனுபவம் இருந்தாலும், பாபா அப்போது ரஜினிக்குப் புதுசு!</p>
<p class="content">பாபாவைப் பற்றிய தகவல்களை விசாரிக்க ஆரம்பித்தால், கிடைத்த செய்திகள் ரஜினியைப் பிரமிப்பில் தள்ளின. பாபாவின் பெயர் என்ன? தெரியாது. பாபாவின் வயது என்ன? தெரியாது. பாபாவின் புகைப்படம் என்ற ஒன்றே கிடையாது. இருப்பது எல்லாம் ஒரே ஓர் ஓவியம் மட்டுமே!</p>
<p style="text-align: right"><span style="color: #ff0000"><strong>(காந்தம் இழுக்கும்)</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பொக்கிஷம் - அன்று</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img align="middle" width="600" height="825" alt="" src="http://www.vikatan.com/av/2014/05/ztrlmz/images/p70.jpg"></p>
<p style="text-align: center"><img align="middle" width="600" height="810" alt="" src="http://www.vikatan.com/av/2014/05/ztrlmz/images/p71.jpg"></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பொக்கிஷம் - ஜோக்ஸ்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="361" alt="" src="http://www.vikatan.com/av/2014/05/ztrlmz/images/p69.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">வலை பாயுதே!</div>
<div class="subtitle1">சைபர் ஸ்பைடர்</div>
<div class="subtitle2"></div>
<div class="content" style="border-top:1px solid #DDD;">
<p style="text-align: center"><img align="middle" width="650" height="730" alt="" src="http://www.vikatan.com/av/2014/05/ztrlmz/images/p88a.jpg"></p>
<p style="text-align: center"><img align="middle" width="650" height="955" alt="" src="http://www.vikatan.com/av/2014/05/ztrlmz/images/p89.jpg"></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">நானே கேள்வி... நானே பதில்! </div>
<div class="subtitle1"></div>
<div class="content" style="border-top:1px solid #DDD;">
<p class="content"><span style="color: #ff0000">''நீதிமன்றங்களில் நீதிபதிகள் கிண்டல் செய்தால்... வக்கீல்கள் பதிலடி கொடுப்பது உண்டா?'' </span></p>
<p class="content">''பெரும்பாலும் பொறுத்துக்கொள்ளவார்கள். ஏனெனில், வழக்கு வெற்றியடைய வேண்டுமே! ஆனால், பிரிட்டிஷ் ஆட்சிக் காலத்தில் எர்ட்லி நார்ட்டன் என்கிற பிரபல வழக்கறிஞர் துணிச்சலானவர். ஒரு (ஆங்கிலேய) நீதிபதிக்கு, அவரைக் கண்டாலே பிடிக்காது. ஒரு வழக்கில் அவர் வலுவான வாதங்களை அடுக்கிக்கொண்டு இருந்தபோது அந்த நீதிபதி கிண்டலாக, 'மிஸ்டர் நார்ட்டன்... உங்கள் வாதங்களில் சாரமே இல்லை. அவை என் ஒரு காது வழியாக நுழைந்து இன்னொரு காது வழியாக வெளியேறிக்கொண்டிருக்கின்றன’ என்றார். நார்ட்டன் அமைதியாக, 'இரு காதுகளுக்கு இடையில் ஒன்றும் இல்லாவிட்டால் அப்படித்தான் நேரும்’ என்றதும் நீதிமன்றத்தில் பலத்த சிரிப்பு!''</p>
<p style="text-align: right"><span style="color: #0000ff"><strong>- அ.ஷண்முகசுந்தரம், பெங்களூரு.</strong></span></p>
<p style="text-align: center"><span style="color: #0000ff"><strong><img align="middle" width="500" height="358" alt="" src="http://www.vikatan.com/av/2014/05/ztrlmz/images/p46.jpg"></strong></span></p>
<p class="content"><span style="color: #ff0000"><strong>'''தோன்றிற் புகழோடு தோன்றுக...’ என்ற வள்ளுவர் வாக்கின்படி 'வி.ஐ.பி.’ அந்தஸ்துடன் இருப்பதுதானே சந்தோஷம் தரும்?''</strong></span></p>
<p class="content">''வாரியாருக்கு வடை, பாயசம் பிடிக்காது. ஆனால், போகும் இடமெல்லாம் அவருக்கு அதையேதான் விருந்து படைப்பார்கள். அவருக்கு அகத்திக் கீரை என்றால் அவ்வளவு இஷ்டம். ஆனால், விருந்தில் அகத்திக் கீரை பரிமாற மாட்டார்களே! அவருக்கு மோர் பிடிக்கும். ஆனால், கெட்டித் தயிர்தான் பரிமாறப் படும். சரி, வீட்டில் நமக்குப் பிடித்ததைச் சமைக்கச் சொல்லி சாப்பிடலாம் என்றால், ஆன்மிகப் பயணங்களால் அவருக்கு வீட்டுச் சாப்பாடு அமைவதே இல்லை. புரிந்துகொண்டீர்களா?''</p>
<p style="text-align: right"><span style="color: #0000ff"><strong>- ஆ.யாழினி பர்வதம், சென்னை-78.</strong></span></p>
<p class="content"><span style="color: #ff0000"><strong>''வரி கட்டுவதை, மக்கள் பாரமாகக் கருதுவது ஏன்?''</strong></span></p>
<p class="content">''ஓர் அறிஞர் சொன்னதுதான் நினைவுக்கு வருகிறது. 'அபராதம் என்பது, தவறாக நடந்துகொண்டதற்காகச் செலுத்தப்படும் 'வரி’. 'வரி’ என்பது சரியாக நடந்துகொண்டதற்காகச் செலுத்தப்படும் அபராதம்!’ - இப்போது புரிகிறதா?''</p>
<p style="text-align: right"><span style="color: #0000ff"><strong>- கி.ரவிக்குமார், நெய்வேலி.</strong></span></p>
<p class="content"><span style="color: #ff0000"><strong>''பணி ஓய்வு பெறுவோர்க்கு ஓரிரு வார்த்தைகள்..?''</strong></span></p>
<p class="content">'' 'திருடன், தான் வந்துபோனதற்கு எந்த அடையாளமும் இருக்கக் கூடாது என்று எண்ணுவான்’ என்பார் கவிக்கோ அப்துல் ரகுமான். நம் உழைப்பின் அடையாளங்களும், 'வழியனுப்புவது நம் பாதங்களைத்தான்; பதித்த சுவடுகளை அல்ல’ என்ற திருப்தியும் இருந்தால், நம் பணி ஓய்வு அங்கே முற்றுப்புள்ளி அல்ல... நெற்றித் திலகம்!''</p>
<p style="text-align: right"><span style="color: #0000ff"><strong>- தாமு, தஞ்சாவூர்.</strong></span></p>
<p class="content"><span style="color: #ff0000"><strong>''விஜயகாந்துக்கும் அரவிந்த் கெஜ்ரிவாலுக்கும் என்ன வேறுபாடு?''</strong></span></p>
<p class="content">''கேப்டன் அடி கொடுத்துப் பிரபலமாக, அரவிந்த் கெஜ்ரிவாலோ அடி வாங்கியே பிரபலமானவர். அல்லது கவுண்டமணிக்கும் வடிவேலுக்குமான வித்தியாசம் என்று வைத்துக்கொள்ளலாமா?''</p>
<p style="text-align: right"><span style="color: #0000ff"><strong>- ஏ.தென்றல், விருதுநகர்.</strong></span></p>
<p class="content"><span style="color: #ff0000"><strong>''கோடிக்கணக்கில் செலவு செய்த 'ஆதார்’ அட்டை அவசியம் இல்லை என்று உச்ச நீதிமன்றம் கூறிவிட்டதே?''</strong></span></p>
<p class="content">''ஆம்... 'ஆதார்’க்குச் செலவு செய்த கோடிக்கணக்கான பணத்தை, ஏழைகளின் 'ஆகார’த்துக்காகவாவது செலவிட்டிருக்கலாம்!''</p>
<p style="text-align: right"><span style="color: #0000ff"><strong>- சம்பத் குமாரி, திருச்சி</strong></span>.</p>
<p class="content"><span style="color: #ff0000"><strong>''சமீபத்தில் படித்ததில் ரசித்தது, சிந்திக்கவைத்தது?''</strong></span></p>
<p class="content">''யாருக்காவது குழி தோண்டவும், அவர்கள் மீது மண்ணைப் போடவும் விரும்பினால், அதை விதைகளுக்குச் செய்யவும்!''</p>
<p style="text-align: right"><span style="color: #0000ff"><strong>- குணசேகரன், புவனகிரி.</strong></span></p>
<p class="content"><span style="color: #ff0000"><strong>''மின்வெட்டு, இந்தத் தலைமுறையில் மாற்றத்தைக் கொண்டுவருகிறதா?''</strong></span></p>
<p class="content">''ஆம். 'ஜெ.ஜெ.’ என்று மாற்றத்தைக் கொண்டுவருகிறது. அதாவது, ஜெனரேட்டர் ஜெனரேஷனாக மாற்றிக்கொண்டு வருகிறது!''</p>
<p style="text-align: right"><span style="color: #0000ff"><strong>- அ.பேச்சியப்பன், ராஜபாளையம்.</strong></span></p>
<hr>
<p class="content">எல்லோரும் எழுதலாம்! கேள்வியும் பதிலும் உங்களுடையதே. 'நானே கேள்வி - நானே பதில்’என்று தலைப்பிட்டு தபாலில் அனுப்பவும்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">செய்திகள்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="463" alt="" src="http://www.vikatan.com/av/2014/05/ztrlmz/images/p8a.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">விகடன் மேடையில்... நாஞ்சில் நாடன்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" alt="" src="http://www.vikatan.com/av/2014/05/ztrlmz/images/p13.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஹலோ வாசகர்களே...</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="450" height="1117" alt="" src="http://www.vikatan.com/av/2014/05/ztrlmz/images/p6.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பொன்னியின் செல்வன் - பரிசுப்போட்டி</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="650" height="948" alt="" src="http://www.vikatan.com/av/2014/05/ztrlmz/images/p19.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஹலோ விகடன் - இன்று... ஒன்று... நன்று!</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="654" height="863" alt="" src="http://www.vikatan.com/av/2014/05/ztrlmz/images/p20.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">இவங்க ட்விட்டிட்டாலும்...</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><span style="color: #ff0000"><strong>தெளிவாக படிக்க படங்களை க்ளிக் செய்யவும்</strong></span></p>
<p style="text-align: center"><a target="_blank" href="http://www.vikatan.com/av/2014/05/ztrlmz/images/p100.jpg"><img alt="" align="middle" width="300" height="446" src="http://www.vikatan.com/av/2014/05/ztrlmz/images/p100SMA.jpg"></a> <a target="_blank" href="http://www.vikatan.com/av/2014/05/ztrlmz/images/p101.jpg"><img alt="" align="middle" width="300" height="450" src="http://www.vikatan.com/av/2014/05/ztrlmz/images/p101SMA.jpg"></a></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஜோக்ஸ் - 1</div>
<div class="subtitle1">ஓவியங்கள்: பாலு</div>
<div class="subtitle2"></div>
<div class="content" style="border-top:1px solid #DDD;"><p style="text-align: center"><img alt="" align="middle" width="650" height="926" src="http://www.vikatan.com/av/2014/05/ztrlmz/images/p21.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஜோக்ஸ் - 2</div>
<div class="subtitle1">ஓவியங்கள்: கண்ணா</div>
<div class="subtitle2"></div>
<div class="content" style="border-top:1px solid #DDD;"><p style="text-align: center"><img align="middle" width="650" height="370" alt="" src="http://www.vikatan.com/av/2014/05/ztrlmz/images/p41.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பாகீரதி... பாகீரதி... - சிறுகதை</div>
<div class="subtitle1">நட்சத்திர எழுத்தாளர்களின் சிறுகதை அணிவகுப்பு... </div>
<div class="subtitle2">இந்திரா சௌந்தர்ராஜன், ஓவியங்கள்: அரஸ் </div>
<div class="subtitle3"></div>
<div class="content" style="border-top:1px solid #DDD;">
<p class="content"><strong><span style="color: #ff0000">'ச</span></strong>ரணாகதி’ முதியோர் இல்லத்தின் முன்னால் ஆட்டோ தேங்கி நின்றது. அதில் இருந்து உதிர்ந்தாள் வித்யா.</p>
<p class="content">'அடுத்த இஷ்யூ... முதியோர் சிறப்பிதழ். அதுல உன் கட்டுரைதான் சிகரமா இருக்கணும்’ என்று 'மலர்கள்’ பத்திரிகையின் ஆசிரியர் மலரவன் சொன்னது அவள் காதுகளில் எதிரொலித்தது.</p>
<p class="content">சரணாகதி, முதியோர்களுக்கான இல்லம் மட்டும் அல்ல; ஆசிரமம்கூட! இலவச சேவை, பணத்துக்கான சேவை என இரண்டுவிதமான சேவைகள் அங்கு வழங்கப்பட்டாலும், பெரிதாகக் குற்றம் காண இடம் இல்லாதபடி இருந்தது. மேனேஜர் ராகவன், வித்யாவை வரவேற்று உதவியாளர் சீனிவாசனிடம் அறிமுகப்படுத்தி, அங்கு வாழ்வின் எஞ்சிய பாகத்தைக் கழிக்க முடியாமல் கழித்தபடி இருக்கும் முதியோர்களிடம் அழைத்துச் செல்லும்படி கூறினார்.</p>
<p class="content">வித்யாவும் ரெக்கார்டரைக் கையில் எடுத்துக்கொண்டாள். ஆரம்பமாயிற்று சந்திப்பு!</p>
<p class="content">முதல் சந்திப்பு, பஞ்சாட்சரம்-பத்மாவதி  தம்பதிகளிடம்...</p>
<p class="content">''நமஸ்காரம்... என் பேர் வித்யா. முதியோர் சிறப்பிதழுக்காக உங்களைப் பேட்டி காண வந்திருக்கேன். உங்களுக்குப் பிள்ளைகள் இல்லையா?''</p>
<p class="content">''ஏன் இல்லாம... மூணு பசங்க.''</p>
<p class="content">''மூணு பசங்க இருந்துமா நீங்க முதியோர் இல்லத்துல இருக்கீங்க?''</p>
<p class="content">''அது, எங்க தலையெழுத்து. மத்தபடி எங்க பிள்ளைகள் மேல தப்பு ஒண்ணுமில்லை.''</p>
<p class="content">''ஆச்சரியமான பதிலா இருக்கே!''</p>
<p style="text-align: center"><img alt="" align="middle" width="600" height="465" src="http://www.vikatan.com/av/2014/05/ztrlmz/images/p80b.jpg"></p>
<p class="content">''ஆமாம்மா... வீடு வாசலை வித்து நல்லாத்தான் படிக்கவெச்சோம். பசங்களும் படிச்சாங்க. அமெரிக்கா, ஆஸ்திரேலியானு வேலை கிடைச்சது, அனுப்பிவெச்சோம். மாசம் அஞ்சாறு லட்சம் சம்பளம். ஆனா, எங்களால அங்க போய் அவங்களோட இருக்க முடியல.''</p>
<p class="content">''எதனால?''</p>
<p class="content">''எங்க வரைல இங்க ஊருக்குள்ள ஒரு பக்கமா ஜெயில் இருக்கு. அங்க ஊரே ஜெயிலாதாம்மா இருக்கு. காலாற நாலு தெருப்பக்கம் நடந்தோம்னு நடக்க முடியாது. காபி பொடி வாங்கக்கூட 30, 40 மைல் கார்ல போகணும். அக்கம்பக்கத்து வெள்ளக்காரர், 'ஹவ் ஆர் யூ?’ம்பா... 'ஹேவ் எ நைஸ் டே!’ம்பா அதுக்கு மேல அவா பேசறது எங்களுக்குப் புரியாது.</p>
<p class="content">பசங்க வேலைக்குப் போய்ட்டா, வீட்டுல கிடக்குற ஃபர்னிச்சரோட ஃபர்னிச்சராத்தான் நாங்களும் உட்காந்திருக்கணும். ஒரு கொரியர் வந்தாகூட எழுந்துபோய் வாங்க, காலுக்குத் திராணி கிடையாது. மூட்டு வலி. மொத்தத்துல நாங்க, அவங்க வரையில பாசமான பாரம்தானே ஒழிய, துளி ஒத்தாசை கிடையாது. அதான் 'சரணாகதி’க்கு வந்துட்டோம்'' - பத்மாவதி பாட்டி, பத்திரிகையாளர் போல எடிட் செய்து பேசி முடித்தாள்.</p>
<p class="content">''நல்லபடியா படிக்கவெச்சதுதான் நாங்க செய்த தப்போனு தோண்றது'' என்றார் பஞ்சாட்சரம்.</p>
<p class="content">நிஜமாகவே நெஞ்சில் கூர்மையான வேலால் குத்தியது போல்தான் இருந்தது வித்யாவுக்கு.</p>
<p class="content"><span style="color: #ff0000"><strong>அ</strong></span>டுத்த செட் அகல்யா - ராமநாதன் தம்பதி!</p>
<p class="content">அழகாக உட்கார்ந்து செஸ் விளையாடிக்கொண்டிருந்தனர்.</p>
<p class="content">''எங்களுக்குக் குழந்தைங்க இல்லை; காதல் திருமணம் வேற. அதனால உறவுகளோட பெரிய இணக்கமும் இல்லை. நல்லவேளை... எனக்கு அரசாங்க உத்தியோகம்; பென்ஷன் வருது. சொந்தமா வீடு இருந்தது. அதை வித்துட்டு பணத்தை பேங்க்ல போட்டுட்டு இங்க வந்துட்டோம். எங்களுக்கு எது நடந்தாலும் பயம் இல்லை. இங்கேயே எல்லா ஈமக்கிரியையும் செய்துடுவாங்க. நாங்க எங்க சாம்பலை காசியில கரைக்கணும்னு விரும்பினோம். அக்ரிமென்ட்லயே அதை எழுதி ஓ.கே-னுட்டாங்க'' -ராமநாதன் செஸ் விளையாடியபடியே மிகச் சகஜமாகப் பேசினார்.</p>
<p class="content">அவர் தோரணையே... 'வாழ்க்கை என்ன பெரிய வாழ்க்கை. அது ஒரு விளையாட்டுதானே! பதிலுக்கு அதோடு நாமும் விளையாடினால் தீர்ந்தது’ என்பதுபோல் இருந்தது.</p>
<p class="content">இந்த இரண்டு ஜோடிகளே, வித்யா மனத்தைக் கனப்படுத்திவிட்டார்கள். முதல் தடவையாக, 'தனக்கு வயதானால்..?’ என்ற கேள்வி அவளுக்குள் எழும்பியது.</p>
<p class="content"><span style="color: #ff0000"><strong>மூ</strong></span>ன்றாவது ஜோடியில் ஒருவர் படுத்தபடுக்கையாக. அதாவது, சுப்புலட்சுமி பாட்டி படுத்தபடுக்கையாக. கணவர் ராமபத்ரனுக்கு 96 வயது. டி.வி. ரிமோட்டைத் தலைகீழாகப் பிடித்துக்கொண்டு அழுத்தி அழுத்திப் பார்த்தபடி இருக்க, டி.வி. ஒளிரவே இல்லை.</p>
<p class="content">''அத இப்படித் தாங்க. ரிமோட்டை அழுத்தத் துப்பில்லை. இதுல சீரியல் பார்க்கலேனா தலை வெடிச்சிடும்'' என்று சுப்புலட்சுமி பாட்டி அங்கலாய்க்க,</p>
<p class="content">''இந்தாடி... நீதான் போடு பார்ப்போம். இந்த ரிமோட்டுக்கும் என்னை மாதிரியே எல்லாம் போச்சு போல'' என்றார்.</p>
<p class="content">பாட்டி, ரிமோட்டை நேராகப் பிடித்து நொடியில் டி.வி-யை ஒளிரவைத்தார்.</p>
<p class="content">''சுப்பி... உனக்கு மந்திர விரல்டி!''</p>
<p class="content">''மண்ணாங்கட்டி... ரிமோட்டை நேரா பிடிக்கத் தெரியலையே உங்களுக்கு. நான் போய்ட்டா அவ்ளோதான் உங்க கதி. கோமணத்தைக்கூட கோணலாக் கட்டிண்டு... கர்மம்... கர்மம்'' - சுப்புலட்சுமி பாட்டி தலையில் அடித்துக்கொள்ள, கச்சிதமாக உள்ளே நுழைந்தாள் வித்யா.</p>
<p class="content">ராமபத்ரன் அவளைப் பார்த்து, ''அடடே... பாகீரதியா... வா... வா'' என்றார்.</p>
<p class="content">வித்யாவுக்கு ஆச்சரியம்.</p>
<p class="content">''சார்... நான் பாகீரதி இல்லை, வித்யா.''</p>
<p class="content">''வித்யாவா... நீ பாகீரதி இல்லே?''</p>
<p class="content">''அதான் 'வித்யா’ங்கிறாளே... அப்புறம் 'பாகீரதி’னா. பார்க்கிறவால்லாம் உங்க பேத்தி 'பாகீரதி’தானா?'' - சுப்புலட்சுமியின் இடையீடு, வித்யாவுக்கு எல்லாவற்றையும் புரியவைத்தது.</p>
<p class="content">''அதனாலென்ன... நீங்க என்னை 'பாகீரதி’யாக்கூட நினைச்சுக்கலாம். எனக்கு ஆட்சேபணை இல்லை'' என்றாள்.</p>
<p class="content">''எதுக்கும்மா வந்துருக்கே..?'' - படுத்த நிலையில் இருந்தே சுப்புவிடம் இருந்து கேள்வி.</p>
<p class="content">அப்போது, சுப்புவிடம் இருந்த ரிமோட்டை வாங்கி, டி.வி-யில் தனக்குப் பிடித்த சீரியலை வைக்கத் தொடங்கினார் ராமபத்ரன்.</p>
<p class="content">''நான் ஒரு ஜர்னலிஸ்ட். முதியோர் சிறப்பிதழுக்காக ஒரு கட்டுரை எழுதணும். அதான் உங்க எல்லோரையும் பார்க்க வந்தேன்.''</p>
<p class="content">''எங்களுக்குனு சிறப்பிதழா... விளக்குமாத்துக்குப் பட்டுக்குஞ்சமா?'' - பாட்டி படுத்துக்கொண்டே ஆகாசத்துக்கு நிமிர்ந்த மாதிரி கேட்டது, வித்யாவை ஓர் உலுக்கு உலுக்கியது.</p>
<p class="content">''உங்களை நீங்க அப்படிச் சொல்லிக்கக் கூடாது. உங்க அனுபவங்கள் எல்லாம் லேசுப்பட்டதா என்ன?''</p>
<p class="content">''உண்மைதான்... அது லேசுப்பட்டது இல்லை. அதே சமயம், ஆனந்தமாப் பகிர்ந்துக்கக்கூடியதும் இல்லை. பாரு... கால் போய் படுத்துண்டு கிடக்கேன். சாப்பிடவே பிடிக்கலைம்மா. நாக்கு ஒண்ணும் செத்துப்போயிடலை. இப்பவும் உப்பு, ஒரப்பு தேவைப்படறது. ஆனா, சாப்பிட்டா வெளியேத்தணுமே..? என் கழிவை இங்க ஒரு பொண்ணு வந்துதான் சுத்தம் பண்ணுவா. அவளைப் போல பாவி இருக்க முடியுமா..? சொல்லு பார்ப்போம்'' என்றாள் சுப்புலட்சுமி பாட்டி.</p>
<p class="content"><img alt="" align="right" width="300" height="309" src="http://www.vikatan.com/av/2014/05/ztrlmz/images/p80a.jpg">இதென்ன... எல்லா வயதானவர்களுமே இப்படிக் கேட்கிறார்கள்? வித்யாவுக்கு விதிர்விதிர்ப்புத் தட்டியது. சுப்புலட்சுமி பாட்டியை மலங்க மலங்கப் பார்த்தாள். பாட்டியும் தொடர்ந்தாள்.</p>
<p class="content">''எங்க கல்யாணத்துக்குச் சரியான கூட்டம். 2,000 பேர் வந்ததா சொன்னாங்க. எல்லாருமே எங்களை 100 வருஷம் உசுரோட இருக்கணும்னே வாழ்த்தினாங்க. அது இப்படியா பலிக்கணும்?</p>
<p class="content">பாரு... இந்த டி.வி. ரிமோட்டைக்கூட இவருக்கு ஒழுங்காப் போடத் தெரியலை. இவரோட 75 வருஷம் வாழ்ந்துட்டேன். ஒரு பொண்ணு இருந்தா. ஆனா, அவ கொடுத்து வெச்சவ. அவளுக்கு 60 வயசு நடக்கிறப்பவே ஹார்ட் அட்டாக்ல போய்ச் சேர்ந்துட்டா. பேரன் - பேத்திகள் வெளிநாட்டுல இருக்காங்க. 'கிராண்ட் ஃபாதர்ஸ் டே’க்கு போன் பண்ணி விஷ் பண்ணுவாங்க. மாசமானா எங்க செலவுக்கு அவங்கதான் பணம் கட்டுறாங்க. என்ன பண்ணி என்ன புண்ணியம்... எங்க உசுர் போவேனாங்குது'' - சுப்புலட்சுமி பாட்டியின் அடுத்த கட்ட விளக்கத்தில், அவர்களின் நிலை வித்யாவுக்கு விளங்கிவிட்டது. பிள்ளைகள் இல்லாததால் முதுமை அல்லாடுகிறது; அப்படியே இருந்தாலும் வெளிநாட்டு மோகத்தால் அல்லாடுகிறது.</p>
<p class="content">'சரணாகதி’ மாதிரி அமைப்புகள் மட்டும் இல்லாவிட்டால், இவர்கள் நிலையைக் கற்பனை செய்வதுகூட சிரமம்தான்.</p>
<p class="content">''இப்ப உங்களோட ஆசை..?'' - வித்யா கேட்டாள்.</p>
<p class="content">''ஒரே ஆசைதான். உயிர் போனா போதும்.''</p>
<p class="content">''ஐயோ... அப்படில்லாம் சொல்லாதீங்கம்மா.''</p>
<p class="content">''வேண்டாம் குழந்தை. எங்களுக்கான சாவை நீ துக்கமாவே நினைக்காதே. அதிகபட்சம் 70, 75 வயசுக்கு மேலே யாருமே வாழக் கூடாது. வாழ்ந்தா அது நரகம். நீ உன் காலை ஜாக்கிரதையாப் பார்த்துக்கோ. அதுக்கு ஒரே வழி... பகவான் கால், பெரியவா கால்னு எல்லார் காலையும் பிடி. ஆரோக்கியமா இருக்க ஆசீர்வாதம் வாங்கிக்கோ. கண் இல்லாமக்கூட கௌரவமா வாழ்ந்துடலாம்; கால் போனா அவ்வளவுதான்.</p>
<p class="content">நீ எழுதப்போற கட்டுரையில இதையும் எழுது.</p>
<p class="content">கால்களால நடந்து கோயில், குளத்துக்குப் போங்கோ... பாதயாத்திரை பண்ணுங்கோ. அதைச் சொகுசா வெச்சுண்டு அடுத்த தெருவுக்குப் போகக்கூட ஆட்டோவைக் கூப்பிட்டா என் நிலைமைதான். நடக்கலாம்... அதனால ஒரு கௌரவக் குறைச்சலும் வந்துடாது. நாம வறட்டுக் கௌரவம் பார்க்கப் போய் ஆரோக்கியமும் போயிடறது; ஆட்டோக்காரனும் அதுக்குத் தண்டனையா 50, 100-னு புடுங்கிப்பிடுறான்'' - சுப்புலட்சுமி பாட்டி எங்கோ ஆரம்பித்து எங்கோ வந்து முடித்தாலும் அவ்வளவும் அசைக்க முடியாத கருத்துகள்.</p>
<p class="content">வித்யாவுக்கு தான் ஒரு ஞான பூமிக்குள் பிரவேசித்துவிட்டது போலத்தான் தோன்றியது.</p>
<p class="content">''கட்டாயம் எழுதறேம்மா... உங்களுக்கு எதாவது உதவி வேணுமா?'' - வித்யா கேட்கவும், சுப்புலட்சுமி பாட்டி கப்பென்று பிடித்துக்கொண்டாள்.</p>
<p class="content">''நீ கோயிலுக்குப் போவியா?''</p>
<p class="content">''ஓ... போவேனே...''</p>
<p class="content">''எனக்காக ஒரு பிரார்த்தனை பண்ணிப்பியா?''</p>
<p class="content">''தாராளமா...''</p>
<p class="content">''எந்தக் காரணத்தைக்கொண்டும் என் உயிர் முதல்ல போயிடக் கூடாது. இவரை அனுப்பிட்டுத்தான் நான் போகணும். ஒருவேளை நான் முந்திண்டா, இவர் அவ்வளவுதான். தவிச்சுப்போய்டுவார். இன்னைக்குக்கூட ஜட்டியைத் திருப்பித்தான் போட்டுண்டிருக்கார். நான் இருந்தாத்தான் எல்லாத்தையும் சொல்லி சரிசெய்ய முடியும்'' என்றதும், வித்யாவுக்குக் கண்களில் இருந்து நீர் புற்றுப் பாம்பாக எட்டிப் பார்த்தது.</p>
<p class="content">அதோடு சுப்புலட்சுமி பாட்டியின் கைகளைக் கண்களில் ஒற்றியபடி அவள் புறப்பட்டபோது ''நிஜமா சொல்லு... நீ பாகீரதி இல்லை?'' என ராம்பத்ரன் கேட்டவிதம் அவளை வெடிக்க வைத்துவிட்டது.</p>
<p class="content"><span style="color: #ff0000"><strong>வி</strong></span>த்யாவின் கட்டுரைக்கு நல்ல வரவேற்பு.</p>
<p class="content">தமிழக முதலமைச்சர்கூட படித்துவிட்டு தலைமைச் செயலர் மூலம் பாராட்டு வந்து சேர்ந்தது.</p>
<p class="content">வித்யாவுக்கு அதெல்லாம் பெரிதாகத் தெரியவில்லை. சுப்புலட்சுமி பாட்டியைப் பார்த்து, கட்டுரையைப் படித்துக்காட்டி அவளின் முகப் பிரகாசத்தைப் பார்க்க வேண்டும் என்று மனம் துடித்தது.</p>
<p class="content">புறப்பட்டுவிட்டாள்.</p>
<p class="content"><span style="color: #ff0000"><strong>'ச</strong></span>ரணாகதி’க்குள் நுழைந்து மேனேஜர் ராகவன் முன் புன்னகையோடு நின்றாள்.</p>
<p class="content">''சார்... கட்டுரை படிச்சீங்களா?''</p>
<p class="content">''ம்... பிரமாதம்!''</p>
<p class="content"><img alt="" align="left" width="250" height="92" src="http://www.vikatan.com/av/2014/05/ztrlmz/images/p80.jpg">''சி.எம்-கிட்ட இருந்துகூட பாராட்டு சார். அனேகமா உங்களுக்கு நிறைய உதவிகள் கிடைக்கலாம்.''</p>
<p class="content">''சந்தோஷம்மா...''</p>
<p class="content">''சுப்புலட்சுமி பாட்டியைப் பார்க்கணும். அவங்க ஒரு பிரார்த்தனை செய்ய சொல்லியிருந்தாங்க. பண்ணியிருக்கேன். குங்குமப் பிரசாதமும் கொடுக்கணும்.''</p>
<p class="content">வித்யாவின் அந்த விருப்பத்தின் முன்னால் சற்று மௌனம் சாதித்தார் ராகவன்.</p>
<p class="content">''சார்ர்ர்...''</p>
<p class="content">''சாரிம்மா... அவங்க பிராப்தி அடைஞ்சுட்டாங்க. ரெண்டு நாளாச்சு?''</p>
<p class="content">''மை காட்..! அவங்க கணவர்?''</p>
<p class="content">''அவர் இருக்கார். அவருக்கு பாட்டியம்மா போனதே தெரியாது. இங்க இருக்கிறவங்க துக்கத்தோட சாகறதை நாங்க விரும்பறது இல்லை. அதனால பாட்டியை ஆஸ்பத்திரில வெச்சு வைத்தியம் பார்க்கறதா சொல்லியிருக்கோம்...''</p>
<p class="content">''அப்ப காரியங்களை..?''</p>
<p class="content">''அவர் கையால பில்லும் எள்ளும் வாங்கித்தான் செஞ்சோம்.''</p>
<p class="content">''அப்ப அவருக்குத் தெரிஞ்சிருக்குமே..?''</p>
<p class="content">''சாதுர்யமா செஞ்சோம்மா. எப்படியும் அவரும் இன்னும் சில மாசங்கள்ல பிராப்தி அடைஞ்சுடுவார். இதை நான் சொல்லலை. டாக்டர் சொன்னதைச் சொல்றேன். அதுவரை அவர் துக்கவயப்படாம, தான் ஓர் அநாதைனு ஃபீல் பண்ணாம சந்தோஷமா இருக்கட்டுமே...'' - ராகவன் சொன்னதன் நியாயம் வித்யாவுக்கும் புரிந்தது.</p>
<p class="content">வாழ்க்கையில்தான் இப்படி எத்தனை வண்ணங்கள்? - கனத்த மனத்தோடு புறப்பட்டாள்.</p>
<p class="content">வாசல் தாண்டும்போது, ''பாகீரதி... பாகீரதி...'' என்று ஒரு குரல்.</p>
<p class="content">திரும்பிப் பார்த்தாள்.</p>
<p class="content">ராமபத்ரனேதான். தள்ளாடியபடி நெருங்கி வந்தார். ''என்னம்மா இவ்வளவு தூரம் வந்துட்டு தாத்தாவைப் பார்க்காமலே போறே..?'' - கேட்டார்.</p>
<p class="content">வித்யாவின் கண்களில் மீண்டும் நீர் முயல்களின் குதிப்பு. துடைத்துக் கொண்டாள். ''உங்களைத்தான் தாத்தா தேடிண்டிருக்கேன். வாங்க போகலாம்'' என்றாள் அவர் அறை நோக்கி.</p>
<p class="content">''அது சரி... நீ சுப்பியைப் பார்த்தியா? என்கிட்ட சொல்லாமக்கொள்ளாம அவ பாட்டுக்குப் போயிட்டா.''</p>
<p class="content">அவர் தவறாகப் பேசுவது போல சரியாகப் பேசினார்.</p>
<p class="content">''பார்த்தேன் தாத்தா. உங்களைப் 'பத்திரமாப் பார்த்துக்க’னு என்கிட்ட சொன்னா. அதான் வந்தேன். இனி நான்தான் உங்களைப் பார்த்துக்கப் போறேன்'' என்றாள்.</p>
<p class="content">''எனக்குத் தெரியும். சுப்பி, அப்படியெல்லாம் என்னைத் தவிக்கவிட மாட்டானு...'' - அதைக் கேட்ட வித்யா ஒதுங்கிச் சென்று ஓவென அழ ஆரம்பித்தாள்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ரஜினி ஃபார்முலாவில் நயன்தாரா!</div>
<div class="subtitle1">இமயமலைப் பயணம்</div>
<div class="subtitle2">எம்.குணா</div>
<div class="subtitle3"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>இ</strong></span>ப்போ... தமிழ் சினிமாவின் குயின்... நயன்தாரா!</p>
<p class="content">டாப் ஹீரோயின்களே பொறாமைகொள்ளும் 'ரீ என்ட்ரி ரெக்கார்டு’ கொடுத்துவிட்டு அலட்டிக்கொள்ளாமல் அமைதியாக இருக்கிறார். 'ராஜா ராணி’, 'ஆரம்பம்’, 'நீ எங்கே என் அன்பே’ என தமிழ், தெலுங்கு இரண்டு மொழிகளிலும் அடுத்தடுத்து ஹிட், இரண்டே படங்களில் இரண்டு மடங்கு எகிறிவிட்ட சம்பளம், 'நல்லா நடிச்சிருக்குல்ல பொண்ணு’ என விமர்சகர்களின் பாராட்டு, 'நம்ம படத்துக்கு நயனை ஃபிக்ஸ் பண்ணிடுங்க’ என ஹீரோக்களின் டிமாண்ட்... முன் எப்போதையும்விட உச்சத்தில் இருக்கிறது நயன்தாராவின் கிராஃப்.</p>
<p class="content"><img align="left" width="200" height="515" alt="" src="http://www.vikatan.com/av/2014/05/ztrlmz/images/p98.jpg">ஆனால், 'இது ஏதோ நேற்று திட்டமிட்டு இன்று நடந்தது அல்ல. பிரபுதேவாவுடனான பிரிவுக்குப் பிறகு, 'மீண்டும் சினிமா’தான் என்று முடிவெடுத்தது முதல், ஒவ்வொரு நாளும் ஒவ்வொரு நிமிஷமும் அவராகத் திட்டமிட்டது’ என்கிறார்கள் அவரது நெருங்கிய நண்பர்கள். இதில் ஹீரோயின்களுடன் நட்பு, ரஜினி பாணியில் ஆன்மிக நாட்டம், சிம்புவுடன் மீண்டும் நடிப்பு, தேடித் தேடி 'ஹீரோயின் ஸ்கோப்’ கதை பிடிப்பது... எனப் பல வியூகங்கள் வகுத்துச் செயல்படுகிறாராம்.</p>
<p class="content">சமீபத்தில் சென்னையில் ஒரு ஹோட்டலில் நடந்த த்ரிஷா பிறந்த நாள் கொண்டாட்டத்தில் நயன்தாராதான் 'ஷோ-ஸ்டாப்பர்’!</p>
<p class="content">த்ரிஷா, தமன்னா, காஜல், அமலா பால் என ஹீரோயின்கள் மத்தியில் ஸ்டாராக ஜொலித்திருக்கிறார் நயன். ஆர்யா, சிம்பு குறித்த தோழிகளின் விசாரிப்புகளுக்கு நயன்தாராவிடம் 'ஸ்மைல்’ மட்டுமே பதில். ஆனால், 'காதல்’ குறித்து ஹீரோயின் தோழிகளுக்கு நயன் கொடுக்கும் டிப்ஸ்களில் அத்தனை முதிர்ச்சி. சக ஹீரோயின்களின் நல்லது-கெட்டதுகளை விசாரிப்பது, பிறந்த நாள்களுக்கு வாழ்த்துவது என நட்பு வட்டத்தை ஆரோக்கியமாகப் பராமரித்துக்கொள்கிறார்.</p>
<p class="content">'இது நம்ம ஆளு’ படத்தில் சிம்புவுடன் 'வான்டெட்’ ஆக நடித்த நயன், அதன் பிறகு அவருடன் டச்சில் இல்லை. சிம்புவே முயன்றாலும்கூட நயன்தாரா 'நாட் ரீச்சபிள்’தான். இது குறித்துக் கேட்டால், ''படத்துல நடிக்கிறதோட நம்ம வேலை முடிஞ்சிருச்சு. அதுக்கு மேல என்ன இருக்கு?'' என்று சிம்பிளாக முடித்துக்கொள்கிறார்.</p>
<p class="content">சமீபமாக 'நயன்தாரா, சிம்புவுடன் மீண்டும் பிரியம்’ என்று வரும் செய்திகளில் துளி உண்மை இல்லையாம். 'இது நம்ம ஆளு’ படத்தில் நடிக்க நயன் ஒப்புக்கொண்டதற்கு, அது இண்டஸ்ட்ரியில் உண்டாக்கும் பரபரப்பு மூலம் மைலேஜ் ஏற்றிக்கொள்ளலாம் என்பதே காரணம். அந்தப் படத்துக்கு அதுவரை வாங்காத சம்பளம் கேட்டது முதல், '25 நாள்கள் மட்டும் காலை 10 முதல் மாலை 6 மணி வரை நடிப்பேன். என்ன சாக்குச் சொன்னாலும் 26-வது நாள் வர மாட்டேன். நீங்கள் வேறு ஹீரோயினைக்கூட வைத்து படத்தை முடித்துக்கொள்ளுங்கள்’ என்றெல்லாம் ஏகப்பட்ட நிபந்தனைகள் விதித்திருக்கிறார். ஆக, அந்த புராஜெக்ட் மூலம் பணப் பலன் முதல் பப்ளிசிட்டி வரை 'மேக்ஸிமம் லாபம்’ பெற்றது நயன்தாராவே!</p>
<p class="content"><span style="color: #ff0000"><strong>இ</strong></span>ன்னோர் ஆச்சரிய செய்தி...   நயன்தாராவின் ஆன்மிகப் பயணம் குறித்த தகவல்தான்.   சுவிட்ஸர்லாந்து, நியூஸிலாந்துகளில் படப்பிடிப்புக்காகச் சென்றாலும், அடிக்கடி இமயமலைப் பயணமும் மேற்கொள்கிறாராம் நயன். அதோடு வாரணாசிக்கும் அடிக்கடி பறந்து காசி விஸ்வநாதரை மனமுருகத் தரிசித்து வருகிறாராம். சென்னையில் படப்பிடிப்பு என்றால், நடை சாத்தப்படுவதற்குச் சற்று முன்னதாக மயிலாப்பூர் கபாலீஸ்வரரைத் தரிசித்துவிடுவாராம் நயன். இதில் இமயமலை விசிட் அடிக்கடி நிகழ்கிறது என்கிறார்கள் அவரது 'மூவ்மென்ட்’ அறிந்தவர்கள்.</p>
<p style="text-align: center"><img align="middle" width="480" height="599" alt="" src="http://www.vikatan.com/av/2014/05/ztrlmz/images/p98a.jpg"></p>
<p class="content">கிறிஸ்தவரான 'டயானா மரியம் குரியன்’ என்ற நயன்தாரா, சில வருடங்களுக்கு முன்னரே சென்னையில் உள்ள ஓர் அமைப்பில் சேர்ந்து இந்து மதத்துக்கு மாறிவிட்டார். ஆனால், அப்போது எல்லாம் இல்லாத ஆன்மிக ஆர்வம், சமீப மாதங்களில் ஏகத்துக்கும் நயன்தாராவிடம் அதிகரித்திருக்கிறது. ஜெயம் ரவியுடன் நடிக்கும் படத்துக்காக உத்தரகாண்ட் சென்றிருந்தபோது, <img align="right" width="150" height="105" alt="" src="http://www.vikatan.com/av/2014/05/ztrlmz/images/p98b.jpg">படப்பிடிப்பு இடைவேளைகளில் அமிர்தசரஸ் போன்ற கோயில் ஸ்தலங்களுக்குச் சென்று வந்திருக்கிறார்.</p>
<p class="content">கிசுகிசுக்கள், சர்ச்சைகள்தான் ஒரு ஹீரோயினின் மார்கெட் வேல்யூவை நிர்ணயிக்கும் என்பதில் தெளிவாக இருக்கிறார் நயன்தாரா. ஆனால், சினிமா வட்டாரத்தில் யாரையும் முழுக்க நம்பாமல் இருப்பவர், தன் மன ஆறுதலுக்காக ஆன்மிகத்தில் நாட்டம்கொண்டிருக்கிறார். அது கொடுக்கும் புத்துணர்ச்சி தன் சினிமா கேரியருக்கும் அவசியம் என்று நினைக்கிறார். அடுத்து இந்திப் படம் ஒன்றில் நடிக்க ஒப்பந்தம் ஆகியிருப்பவருக்கு, இப்போதைய மார்க்கெட் ரேட்டைவிட 'ஒரு சி’ சம்பளம் அதிகம் என்று கேள்விப்படும்போது, நயன் பாலிசி நச் பாலிசி என்றே தோன்றுகிறது!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">‘நாங்கள்லாம்’ நண்பேன்டா</div>
<div class="subtitle1">பா.ஜான்ஸன், ஓவியம்: கண்ணா</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>த</strong></span>மிழ் சினிமா ஹீரோக்களின் 'ஆதர்ச நண்பேன்டா’வாக இருந்த சந்தானம், ஹீரோ குதிரை ஏறிவிட்டதால், 'நண்பர்களுக்கு’ திடீர் பஞ்சம். படம் முழுக்க ஹீரோவுடனேயே இருக்க வேண்டும். ஆனால், ஹீரோயினைக் கவரும் அளவுக்கு இருக்கக் கூடாது. ஹீரோவைச் சகட்டுமேனிக்குக் கலாய்க்க வேண்டும். ஆனால், வில்லனைப் பார்த்தால் பம்மிப் பதுங்க வேண்டும். முக்கியமாக, இரவு 10 மணிக்கு மேலும் ஹீரோவுக்குச் 'சரக்கு சப்ளை’க்கு உத்தரவாதம் தர வேண்டும். இப்படி விநோத குணநல சிறப்பம்சங்களுடன் இருக்க வேண்டும் தமிழ் சினிமாவின் நண்பர்கள்.</p>
<p class="content">சந்தானம் 'நண்பேன்டா’ பதவியில் 'வி.ஆர்.எஸ்.’ எடுத்த அந்த சைக்கிள் கேப் இடைவேளையில் புகுந்து ஆட்டோ ஓட்டிக்கொண்டிருக்கும் சில 'நட்பு நடிகர்’களின் புரொஃபைல் அப்டேட் இங்கே...</p>
<p class="content"><span style="color: #ff6600"><strong>'மெரீனா’, 'எதிர் நீச்சல்’ என முகம் காட்டி, 'மான் கராத்தே’வில் படம் முழுக்கவே வலம் வந்த சதீஷ், ஆக்ச்சுவலி ஒரு வசனகர்த்தா! </strong></span></p>
<p class="content"><span style="color: #ff0000">சதீஷ்:</span> ''ஆமாங்க..! கிரேஸிமோகன் சார் ட்ரூப்ல அசிஸ்டென்ட் நான். ஒருநாள், யாரோ ஒரு ஆர்ட்டிஸ்ட் வரலைனு, என்னை அந்த ரோல்ல நடிக்கச் சொன்னாங்க. நல்ல ரெஸ்பான்ஸ். அப்புறம் யார் வரலைன்னாலும், என்னை நடிக்கச் சொன்னாங்க. அதனால, நான் நடிக்க ஆரம்பிச்சதுக்குப் பிள்ளையார் சுழி போட்டவர்... இல்லை இல்லை பிள்ளையாரே கிரேஸிமோகன் சார்தான்.</p>
<p style="text-align: center"><img align="middle" width="600" height="368" alt="" src="http://www.vikatan.com/av/2014/05/ztrlmz/images/p38c.jpg"></p>
<p class="content">ஒருநாள், 'பொய் சொல்லப்போறோம்’ படத்துக்கு வசனம் எழுத முடியுமா?’னு கிரேஸி மோகன் சார்கிட்ட இயக்குநர் விஜய் கேட்டார். சில காரணங்களால் அவரால் அப்போ வசனம் எழுத முடியலை. அப்போ என்னை வசனம் எழுத துணைக்கு வெச்சுக்கிட்டார். படத்துல 'வசன உதவி’னு கிரெடிட் கொடுத்தார். அப்போ நான் கொஞ்சம் கொஞ்சம் நடிக்கவும் செய்வேன்னு தெரிஞ்சுக்கிட்டு, 'மதராசப்பட்டினம்’ படத்தில் வாய் பேச முடியாத கேரக்டர் கொடுத்தார். அப்புறம் 'மெரீனா’, 'எதிர்நீச்சல்’ படங்களில் சிவகார்த்திகேயனுக்கு நண்பனா நடிச்சு எஸ்டாபிளிஷ் ஆகிட்டேன்.</p>
<p class="content">அதுக்கு முன்னாடியே சிவகார்த்திகேயனும் நானும் சேர்ந்து, 'முகப் புத்தகம்’னு ஒரு குறும்படம் நடிச்சிருக்கோம். அது 'ராஜா ராணி’ இயக்குநர் அட்லீ இயக்கிய படம். அந்தச் சமயம் சிவாகிட்ட, 'நான் காமெடியன் ரோலுக்கு டிரை பண்ணிட்டிருக்கேன்’னு சொன்னேன். உடனே அவர், 'நானும்தான் டிரை பண்ணிட்டு இருக்கேன்’னு சொன்னார். 'ஆஹா... பக்கத்துலயே பலமான போட்டி இருக்கே’னு பக்குனு ஆகிடுச்சு. 'பாஸ்... நீங்க ஆள் பார்க்க அட்டகாசமா இருக்கீங்க. டான்ஸும் நல்லா ஆடுறீங்க. ஹீரோ ரோல் டிரை பண்ண வேண்டியதுதானே?’னு சொல்லி மனசை மடை மாத்திவிட்டேன். நல்லவேளை, அவர் ஹீரோ ஆகிட்டார். நான் காமெடியன் ஆகிட்டேன். இப்போ எங்க கெமிஸ்ட்ரி பக்காவா இருக்கு!</p>
<p class="content">இப்பத்தான் வாழ்க்கை பிக்கப் ஆகுது. அதுக்குள்ள, 'கல்யாணம் ஆயிடுச்சா?’னு நிறைய விசாரிப்புகள். எனக்கு இன்னும் கல்யாணம் ஆகலை. ஆனா, கல்யாணத்தால ஒரு காமெடி நடந்தது.</p>
<p style="text-align: center"><img align="middle" width="555" height="379" alt="" src="http://www.vikatan.com/av/2014/05/ztrlmz/images/p38b.jpg"></p>
<p class="content">கிரேஸி சார் ட்ரூப்ல இருந்தப்போ ஒரு நாடகம். அதுல ஒரு கல்யாண சீன்ல பொண்ணு கழுத்துல தாலி கட்டணும். தாலி கட்டுற மாதிரி நடிக்கிறப்ப, தாலியைக் கழுத்து வரை கொண்டு போவாங்களே தவிர, அதைக் கட்ட மாட்டாங்க. ஆனா, 'அடுத்த சீன் ஜோடியா கால்ல விழணுமே... அப்போ தாலி விழுந்துடக் கூடாது’னு நினைச்சு தாலி கட்டுறப்போ ஒரு முடிச்சு போட்டுட்டேன். உடனே எல்லாரும், 'ஏய் என்னப்பா நிஜமாவே கட்டிட்ட... இனி அந்தப் பொண்ணை நீதான் காப்பாத்தணும். உன்கூடவே கூட்டிட்டுப் போ’னு சலம்ப ஆரம்பிச்சிட்டாங்க. எப்போ 'கல்யாணம்’னு கேட்டாலும், அந்தத் தாலிதான் என் முன்னாடி நிழலாடுது!''</p>
<p class="content"><span style="color: #ff6600"><strong>ஹீரோக்களுக்கு 'நண்பேன்டா’ என்றால், ஹீரோயின்களுக்கு 'தோழிடீ’..! சமீபமாக அந்தத் 'தோழீடி’ அந்தஸ்தை 'அன்னப்போஸ்ட்’டாகப் பிடித்துக்கொண்டிருப்பவர் வித்யூலேகா. </strong></span></p>
<p class="content"><span style="color: #ff0000"><strong>வித்யூலேகா:</strong></span> ''நான் அடிப்படையில் ஒரு தியேட்டர் ஆர்ட்டிஸ்ட். ஏழு வருஷமா நாடகங்களில் நடிச்சிட்டிருக்கேன். என் நண்பன் ஒருத்தன், 'கௌதம் சார் படத்துக்கு ஹீரோயின் தோழி கேரக்டருக்கு ஆள் வேணுமாம். நீ டிரை பண்ணு’னு சொன்னான். அப்போ நான் காலேஜ்ல படிச்சிட்டிருந்தேன். 'சும்மா போய்ப் பார்ப்போம்’னு ஸ்க்ரீன் டெஸ்ட்டுக்குப் போனேன். கௌதம் சாருக்கு ரொம்பப் பிடிச்சுப்போச்சு. 'நீதானே என் பொன்வசந்தம்’ படத்துல ஜெனி கேரக்டர் தந்தார். அந்தப் படத்தோட தெலுங்கு வெர்ஷனிலும் அதே கேரக்டர் கொடுத்தார். அப்பா மோகன்ராமுக்கு, அவர் பேரைப் பயன்படுத்தாமலே நான் ஒரு அடையாளம் தேடிக்கிட்டதுல பெரிய சந்தோஷம். எனக்கு மனோரமா ஆச்சிதான் ரோல் மாடல். அவங்களைப் போல காமெடி, சீரியஸ், குணச்சித்திரம்னு கலந்து கட்டி வெளுத்து வாங்கணும்..!''</p>
<p style="text-align: center"><img align="middle" width="500" height="378" alt="" src="http://www.vikatan.com/av/2014/05/ztrlmz/images/p38.jpg"></p>
<p class="content"><span style="color: #ff6600"><strong>'வில்லா’வில் திகில், 'தெகிடி’யில் நட்பு என வெரைட்டி கேரக்டர்களில் அசத்தியவர் வெங்கட். இவர் குறும்படம் மூலம் தமிழ் சினிமாவுக்கு அறிமுகமானவர்.</strong></span></p>
<p class="content"><span style="color: #ff0000"><strong>காளி வெங்கட்: </strong></span>''சினிமாவில் சேர்றதுக்காக என்னென்னவோ வேலை பார்த்தேன். ஆனா, சினிமா கதவு திறக்கவே இல்லை. அதிசயமா ஆறு வருஷம் முன்னாடி 'தசையினைத் தீச்சுடினும்’னு ஒரு  படத்துல நடிக்க வாய்ப்பு கிடைச்சது. 'அட்டகத்தி’ தினேஷ§க்கு அதுதான் முதல் படம். ஆனா, அந்தப் படம் இப்பவரை ரிலீஸ் ஆகலை. அப்புறம் 'நாளைய இயக்குநர்’ நிகழ்ச்சிக்காக ஒரு குறும்படத்துல 'காளி’ங்கிற கேரக்டர்ல நடிச்சேன். அதுல இருந்து 'காளி’ வெங்கட் ஆகிட்டேன். 'நாளைய இயக்குநர் சீஸன்-3’ல சிறந்த நடிகர் விருது கிடைச்சது. அப்படியே சின்னச் சின்னதா லீட் பிடிச்சு 'தடையறத் தாக்க’, 'உதயம் ழிபி4’, 'வில்லா’, 'தெகிடி’, 'வாயை மூடிப் பேசவும்’னு இப்போ வாழ்க்கை கொஞ்சம் டேக்-ஆஃப் ஆகிருச்சு!''</p>
<p class="content"><span style="color: #ff6600"><strong><img align="right" width="250" height="115" alt="" src="http://www.vikatan.com/av/2014/05/ztrlmz/images/p38a.jpg">'நடுவுல கொஞ்சம் பக்கத்த காணோம்’ படத்தில் சிரிசிரிக்க வைத்த பகவதி பெருமாள், 'ஒரு கன்னியும் மூணு களவாணியும்’ படத்திலும் அந்த டெம்போவைத் தக்கவைத்துக்கொண்டார். </strong></span></p>
<p class="content"><span style="color: #ff0000">பகவதி பெருமாள்: </span>''எம்.ஐ.டி. இன்ஜீனியரிங் கிராஜுவேட் சார் நான். சினிமா ஆசை இருந்தாலும் படிப்பு முடிஞ்சதும், 'அடுத்து என்ன?’னு குழப்பமாவே இருந்துச்சு. எழுத்தாளர் சுஜாதா, காலேஜ்ல எனக்கு சூப்பரோ சூப்பர் சீனியர். அவருக்கு போன் பண்ணி, 'சார் எனக்கு என்ன பண்றதுனு குழப்பமா இருக்கு. நீங்கதான் கைடு பண்ண ணும்’னு கேட்டப்ப, செம டோஸ் விட்டார். 'நீ என்ன நினைச்சிட்டு இருக்க? கவர்மென்ட் உங்களுக்கு எவ்ளோ செலவு பண்ணுது? சினிமாவுக்குப் போறதுனா சினிமா சம்பந்தப்பட்ட படிப்பைப் படிக்க வேண்டியதுதானே? எதுக்காக ஒரு இன்ஜீனியரிங் சீட்டை வேஸ்ட் பண்ணினே? அந்தச் சீட்ல வேற எவனாவது படிச்சிருப்பான்ல’னு செம பரேடு. டக்குனு 'சாரி சார்’னு சொல்லிட்டு லைனை கட் பண்ணிட்டேன். ஆனா, அவர் பேசினது ரொம்ப நியாயமான விஷயம்.</p>
<p class="content">அப்புறம் ரெண்டு, மூணு படங்களில் உதவி இயக்குநரா வேலை பார்த்தேன். அப்போதான் 'நடுவுல கொஞ்சம் பக்கத்த காணோம்’ படத்தில் நடிக்க வாய்ப்பு வந்தது. அந்தப் பட சென்ட்டிமென்ட்டோ என்னவோ, அடுத்தடுத்து நண்பன் ரோலாவே வருது. நச்னு ஒரு ஸ்கிரிப்ட் எழுதி, அதை சுஜாதா சார்கிட்ட காட்டி பாராட்டு வாங்கணும். என் படத்தில் அவர் வசனம் எழுதணும்னு ஒருகாலத்துல மனசுல ஆசை வெச்சிருந்தேன். ஆனா, அது இனிமே நடக்காதுனு நினைக்கிறப்பலாம் வருத்தமா இருக்கும்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">சாதி முக்கியமா... சந்ததி முக்கியமா?</div>
<div class="subtitle1">ரீ.சிவக்குமார், படம்: ஜெ.வேங்கடராஜ் </div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>''அ</strong></span>கமணம் என்பதே ஆகாத மணம்தான். சாதி மறுப்புத் திருமணங்களுக்கு எதிராக அரசியல்ரீதியான எதிர்ப்புகள் இப்போது பரவலாகப் பெருகி வருகின்றன. ஆனால், அரை நூற்றாண்டுக்கு முன்னரே விதவைகள் நிலைமை, உடன்கட்டை ஏறுதல் போன்ற பெண்களின் மீது திணிக்கப்பட்ட கொடிய வழக்கங்களுக்கு, சாதித் தூய்மையைக் காப்பாற்றும் அகமண முறை எப்படிக் காரணமாக இருந்தது என்பதை, அம்பேத்கர் விரிவாக விளக்கியிருக்கிறார்.</p>
<p class="content">அரசியல்ரீதியாக மட்டும் அல்லாமல், அறிவியல் மற்றும் மருத்துவரீதியாகவும் சொந்தங்களுக்குள், சொந்த சாதிக்குள் நடைபெறும் திருமணம் எப்படி ஆபத்தை ஏற்படுத்துகிறது என்பதைப் பதிவுசெய்ய விரும்பினேன். அதன் விளைவுதான் இந்தக் குறும்படம்!'' -  நிதானமாக, மிகத் தீர்க்கமாகப் பேசுகிறார் பூங்குழலி.</p>
<p class="content"> 'கருந்திணை’ என்ற மாற்றுவாழ்வியலுக்கான பெரியார் அமைப்பின் சார்பில், மருத்துவரீதியாகவும் மரபியல்ரீதியாகவும் நெருங்கிய சொந்தங்களுக்குள் நடைபெறும் திருமணம் ஏற்படுத்தும் பாதிப்புகளை 'தீ வரைவு’ என்ற குறும்படத்தில் விரிவாகக் காட்சிப்படுத்தி இருக்கிறார் பூங்குழலி.</p>
<p class="content">  'தீ வரைவு’ என்றால், தீய திருமணம் என்று பொருள். இந்தக் குறும்படத்தை, கல்லூரிகளில் திரையிடவிருக்கிறார். பெண்ணியம், பெரியாரியம் இரண்டிலும் ஈடுபாடுகொண்ட பூங்குழலி, தமிழர் தேசிய இயக்கத் தலைவர் பழ.நெடுமாறனின் மகள்.</p>
<p style="text-align: center"><img align="middle" width="500" height="298" alt="" src="http://www.vikatan.com/av/2014/05/ztrlmz/images/p94.jpg"></p>
<p class="content">சமீபத்திய மரபணு ஆய்வு முடிவுகள், இந்திய மக்களிடம் 72 இனங்களின் சாயல்கள் இருப்பதாகத் தெரிவித்திருப்பதைச் சொல்லும் இந்தக் குறும்படம், 'எனவே, கலப்பே இல்லாத தூய இனம் என்பது சாத்தியம் இல்லை’ என்கிறது.</p>
<p class="content">மருத்துவ நிபுணர்களும் நெருங்கிய சொந்தங்களுக்குள் திருமணம் செய்வதன் ஆபத்தை இந்தப் படத்தில் எடுத்துச் சொல்கிறார்கள். ''நமது ஒவ்வொரு திசுக்களிலும் 46 வகையான மரபணுச் சரங்கள் உள்ளன. இவைதான் நமது பண்புகளையும் நோய்க்கூறுகளையும் காலங்காலமாக நம் மரபணுக்களில் கடத்துகின்றன. எனவே, நெருங்கிய சொந்தங்களுக்குள் திருமணம் செய்யும்போது, பரம்பரை நோய்கள் மரபணுரீதியாகத் தொடர்வதற்கு அதிக சாத்தியங்கள் உள்ளன'' என்கிறார் மரபணு ஆராய்ச்சியாளர் அரவிந்த் ராமநாதன்.</p>
<p class="content">கும்பகோணத்தைச் சேர்ந்த மகப்பேறு மருத்துவர் மஞ்சுளா, தன்னிடம் சிகிச்சைக்கு வரும் நோயாளிகள் மூலம் இதை எளிதாக அறிய முடியும் என்கிறார். அதற்கு ரத்தமும் உயிருமான சாட்சியங்களாகச் சொந்தங்களுக்குள் திருமணம் செய்து பாதிப்புக்கு உள்ளானவரின் பேட்டி களும் பதிவுசெய்யப்பட்டுள்ளன. அவை மனதை அதிரவைக்கின்றன.         </p>
<p class="content">கும்பகோணத்தைச் சேர்ந்த சுஜிதா என்கிற பெண்ணுக்கு, மூன்று பிரசவங்களிலும் வயிற்றுக்குள் குழந்தை இறந்தே பிறந்ததை அவரது தாயார் கண்ணீர் மல்கக் கூறுகிறார். இத்தகைய திருமணங்களால் குழந்தைகளுக்கு ஏற்படும் பாதிப்புகளை வயிற்றுக்குள் இருக்கும்போதே ஸ்கேன் மூலம் தெரிந்துகொள்பவர்கள், கலங்கிய கண்களுடன் கருச்சிதைவு செய்துகொள்வதையும் அறிய முடிகிறது.</p>
<p class="content">''மனிதர்களிடையே, இதுவரை 18- விதமான ஊனங்கள் அடையாளம் கண்டு வரையறுக்கப்பட்டுள்ளன. ஆனால், அவை தாண்டியும் நூற்றுக் கணக்கான ஊனங்கள் உள்ளன. பெரும்பாலான மாற்றுத்திறனாளிகள், நெருங்கிய சொந்தங்களுக்குள் திருமணம் செய்துகொண்டதால் உருவானவர்களே'' என்கிறார் தமிழ்நாடு மாற்றுத்திறனாளிகள் சங்கங்கள் கூட்டமைப்பின் துணைத் தலைவர் தீபக்.</p>
<p style="text-align: center"><img align="middle" width="600" height="474" alt="" src="http://www.vikatan.com/av/2014/05/ztrlmz/images/p94a.jpg"></p>
<p class="content">''இப்படிக் குறைபாடுள்ள குழந்தைகள் பிறந்தவுடன் பெரும்பாலும் பெண்கள் மீதுதான் பழி போடப்படுகிறது. இந்த நோய்க்கூறுகள் கணவன், மனைவி என யாருடைய பரம்பரையில் இருந்தும் வந்திருக்கலாம். ஆனால், இதற்கு மனைவிதான் காரணம் என்று ஆண்கள் அந்தப் பெண்ணையும், மாற்றுத்திறனாளிக் குழந்தையையும் கைவிடுவது சாதாரணமாக நடக்கிறது'' என்கிறார் குழந்தைகள் மனநல மருத்துவர் டாக்டர் ஜெயந்தினி.</p>
<p class="content">''சரி, நோய் மட்டும் பரம்பரை, பரம்பரையா வரும்னு சொல்றீங்களே. எங்க சாதி வீரமும் அப்படிப் பரம்பரை பரம்பரையா வராதா?'' என்று ஒரு கிராமத்து இளைஞர் கேள்வி எழுப்புகிறார்.</p>
<p class="content">''இல்லை. வீரம் மாதிரியான குணங்கள் பிறப்பில் இருந்தே ஒருவருக்கு வருவது இல்லை. அவருடைய வளரும் சூழல்தான் அதை உருவாக்குகிறது. ஆனால் நோய்க்கூறுகள், மரபணு வழியாகப் பரம்பரை, பரம்பரையாகத் தொடரும் சாத்தியம் உள்ளது'' என்கிறார் மானுடவியல் ஆய்வாளர் சத்தியபால்.</p>
<p class="content">மரபணு ஆராய்ச்சியாளர் அரவிந்த் ராமநாதனோ, ''வெவ்வேறு கலாசாரப் பின்னணியைச் சேர்ந்தவர்கள் திருமணம் செய்வதன் மூலம் பிறக்கும் குழந்தைகள் புதிய கலாசார அனுபவமுள்ள, அறிவுத்திறன் கொண்டவர்களாக இருக்கிறார்கள். இனக்கலப்பு இல்லை என்றால், பரிணாம வளர்ச்சி என்பதே இல்லை. எனவே, சாதியைக் கடப்பது மட்டுமல்லாமல், மதம் கடந்து, இனம் கடந்து திருமணங்கள் செய்யப்பட வேண்டும்'' என்கிறார்.</p>
<p class="content">''சொந்தங்களுக்குள் திருமணம் என்பது, வேறு ஒன்றும் இல்லை, சொந்தச் சாதிக்குள் நடைபெறும் திருமணம்தான். மீண்டும் மீண்டும் இப்படி நடைபெறுகிற நமது திருமணங்கள் நம்மைக் குறுகியக் கலாசாரத்துக்குள் அடைத்து அறிவுத்திறனை மழுங்கடிக்கிறது என்பதை நாம் உணரவேண்டிய தருணம் இது'' என்கிறார் பூங்குழலி.</p>
<p class="content">மீண்டும் மீண்டும் அகமண முறையை ஆதரித்து இந்தக் குறும்படத்தில் பேசுபவர்கள் ஒரே கருத்தைத்தான் வலியுறுத்துகிறார்கள். 'சொத்தையும் சொந்தங்களையும் தக்கவைத்துக்கொள்ளத்தான் சொந்தங்களுக்குள் திருமணம் செய்துகொள்கிறோம்’.</p>
<p class="content">'சொத்தையும் சாதியையும் காப்பாற்றுவது சரி, அடுத்த தலைமுறையைக் காப்பாற்றுவதில் உங்களுக்கு அக்கறை இல்லையா?’ என்ற கேள்வியைத்தான் அழுத்தமாகக் கேட்கிறது 'தீ வரைவு’.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">யாமிருக்க பயமே - சினிமா விமர்சனம்</div>
<div class="subtitle1"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>'இ</strong></span>ந்த பங்களாவில் யாமிருக்கும் வரை பயமே!’ என அழிச்சாட்டிய அடம் பண்ணும் பேய் கதை!</p>
<p class="content">திக்திக் பேய் கதை ஒன்றில், திகில் உதறலும் காமெடிச் சிதறலுமாக வெரைட்டி விருந்து வைத்திருக்கிறார் அறிமுக இயக்குநர் டி கே. முதல் முக்கால் மணி நேரம் காமெடி என்ற பெயரில் ராவடி செய்தாலும், பங்களாவுக்குள் கிருஷ்ணா குடியேறியதும் பிக்கப் ஆகி பேய்த்தனமாகச் சிரிக்கவைத்து பயம் காட்டும் இடங்களில்... செம ஸ்கோர்!</p>
<p class="content">'பயந்து வருது’ நாயகனாக கிருஷ்ணா. ரௌடிகளிடம் அடிவாங்கிவிட்டு 'வர்றவன் போறவன் எல்லாம் அடிக்கிறானுங்க’ எனப் புலம்புவதும், காதலி மஞ்சரி, கவர்ச்சி ஓவியாவுக்கு இடையில் அல்லாடுவதும், பேய் 'காட்டு... காட்டு...’ எனக் காட்டும்போது கதறுவதுமாகப் படம் முழுக்க சிக்ஸர் வெளுக்கிறார்.</p>
<p class="content">படத்தின் செகண்ட் ஹீரோ கருணா. தான் சொல்வதெல்லாம் நடக்கும்போது திருட்டு முழி முழிப்பதும், பேய், கிருஷ்ணாவை வெளுக்கும்போது, 'ப்ளீஸ் மேடம்... விட்ருங்க மேடம்...’ எனப் பேயிடம் கெஞ்சுவதும், தன்னைப் பற்றிய ரகசியங்களை தங்கை அடுக்கும்போது அள்ளு தெறிப்பதுமாக... ஆரவார அப்ளாஸ் அள்ளுகிறார்!</p>
<p style="text-align: center"><img align="middle" width="420" height="280" alt="" src="http://www.vikatan.com/av/2014/05/ztrlmz/images/p12.jpg"></p>
<p class="content">பேய், தன் உடலில் ஏறியதும் கிருஷ்ணாவிடம் ஆடும், 'கண்ணா மூச்சி’யின்போது ரூபா திகில் பட்டாசு வெடிக்க, குளுகுளு சுற்றுலாத் தலத்தில் ஜன்னல், கதவு, ஷட்டர் வைத்த உடைகளில் செம சூடு கிளப்புகிறார் ஓவியா. சிற்சில சீன்கள்தான்... ஆனால், அந்தர் பண்ணுகிறார் 'பிரதர்’ மயில்சாமி. பேயை மிரட்ட தன் படத்தைக் காண்பித்து மொத்து வாங்குவதும், பேய் துரத்தும் ரணகளத்திலும் ஓவியாவோடு கிளுகிளு உடான்ஸ் அடிப்பதுமாக... பின்னியெடுக்கிறார் பிரதர்!</p>
<p class="content">பங்களா விருந்தினர்கள் அடுத்தடுத்து இறப்பதை எவரும் கண்டுகொள்ளாமல் இருப்பது, சடலங்கள் காணாமல்போவது என இடைவேளை வரை உதைக்கும் லாஜிக்குகளைப் பின்பாதி திரைக்கதை மேட்ச் செய்யும் இடம் நச்.</p>
<p class="content">'உன்னை எங்கேயோ பார்த்திருக்கேனே..?’ என, கருணாவைப் பார்ப்பவர்கள் எல்லாம் சந்தேகப்படுவது, சாவித் துவாரம் வழியாக ஓவியா கொடுக்கும் அதிர்ச்சி, க்ளைமாக்ஸ் திருப்பத்தில் வந்து மாட்டிக்கொள்ளும் வில்லன்கள்... எனப் பின்பாதி முழுக்க அதிர்வேட்டு அத்தியாயங்கள். ஆனால், பின்பாதியில் 'டெவில் எக்ஸ்பிரஸாக’ பயணிக்கும் படத்தை, முன்பாதியில் 'டெட் ஸ்லோ’ திரைக்கதையுடன் நகர்த்தியிருக்க வேண்டுமா?</p>
<p class="content">மஞ்சரி-ஓவியா இடையிலான சண்டைகள், தேவையே இல்லாத 'வாடா... வாடா... பன்னி வாயா’ கதை, ஃப்ளாஷ்பேக் பாட்டு எல்லாம் எக்ஸ்ட்ரா லக்கேஜ்!  </p>
<p class="content">திகில் கூட்டும் பின்னணி இசையில் சிலிர்ப்பூட்டுகிறது எஸ்.என்.பிரசாத்தின் இசை. இருட்டு பங்களா, முரட்டுப் பேய் என ராமியின் ஒளிப்பதிவில் இருள் திகில். பின்னணி உழைப்பாளிகளின் படங்களை டைட்டிலில் காண்பித்திருப்பது... பளிச் ஐடியா!</p>
<p class="content">'கொஞ்சம் பயம்... கொஞ்சம் காமெடி’ என்ற காக்டெயில் ஃபார்முலாவில் ஈர்க்கிறது 'யாமிருக்க பயமே’!</p>
<p style="text-align: right"><span style="color: #ff0000"><strong>- விகடன் விமர்சனக் குழு</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">வல்லவனுக்கு புல்லும் ஆயுதம் - சினிமா விமர்சனம்</div>
<div class="subtitle1"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>அ</strong></span>ரிவாள், உலக்கை, உருட்டுக்கட்¬ட என சகலவித ஆட்கொல்லி ஆயுதங்களுடன் ஆட்கள் காத்திருக்க, வீட்டு வாசலைத் தாண்டினால், ஆள் காலி. முரட்டு வில்லன்களுடன் அப்பாவி ஹீரோ ஆடும் 'உள்ளே-வெளியே’ ஆட்டமே 'வல்லவனுக்கு புல்லும் ஆயுதம்’!</p>
<p class="content">வீட்டுக்கு வந்த விருந்தாளி மனம் கோணாமல் உற்சாகமாக உபசரித்து வழி அனுப்புவது நாகி நீடு குடும்பத்தின் பாரம்பரியம். அந்த வீட்டுக்கு 'விருந்தாளி’யாகச் செல்கிறார் சந்தானம். தடபுடல் வரவேற்பு, அட்டகாச விருந்து என ரத்தினக் கம்பள உபசரிப்பு அளிக்கிறார் நாகி நீடு.</p>
<p class="content">அப்போது தாங்கள் கொல்லத் துடிக்கும் பரம்பரைப் பகையாளிதான் சந்தானம் என்று நாகி நீடுவுக்கும், விருந்து முடிந்து வீட்டு வாசலைத் தாண்டியதும் தன்னைக் கொன்றுவிடுவார்கள் என்று சந்தானத்துக்கும் தெரிய வருகிறது. அந்த அரிவாள் கும்பலிடம் இருந்து அப்பாவி சந்தானம் தப்பிக்கிறாரா என்பதே 'வல்லவன் புல்’ சாகசம்!</p>
<p class="content">தெலுங்கின் ஹிட் சினிமாவான 'மரியாதை ராமண்ணா’ படத்தை அப்படியே தமிழ்ப்படுத்தியிருக்கிறார் இயக்குநர் ஸ்ரீநாத். ஒரு வீடு, ஒரு பரம்பரைப் பகை என மிகச் சாதாரண ஒன்லைன். அதில், காமெடி மசாலா, குடும்ப டிராமா சேர்த்து சிரிக்கவும் ரசிக்கவும் வைத்திருக்கிறார்கள்.</p>
<p class="content">அட... 'ஹீரோ’ சந்தானம் இவ்வளவு 'பச்ச புள்ளை’யா?! டபுள் மீனிங் வசனம், டாஸ்மாக் உற்சாகம், ஈவ் டீஸிங் கிண்டல்ஸ்... என எந்தக் குறும்புச் சேட்டையும் இல்லை. சைக்கிள் மிதிக்கிறார்; உழைக்கிறார்; நல்லது மட்டும் செய்து, நல்லது மட்டுமே சொல்கிறார்!</p>
<p style="text-align: center"><img align="middle" width="300" height="221" alt="" src="http://www.vikatan.com/av/2014/05/ztrlmz/images/p10.jpg"></p>
<p class="content">ஹீரோயிச சாகசமோ, காமெடி சேட்டையோ எதையும் அடக்கிவாசித்தே, லைக்ஸ் அள்ளுகிறார். 'ரசம் வைக்கிறவன்லாம் ரகுவரன் மாதிரி பேசிட்டுப் போறான்’ என்று ஒன் லைன் பன்ச் அடிப்பதும், 'என்னப்பா அக்குள்ல கட்டியா?’ என்று 'சுடுதண்ணீர்’ வில்லனிடம் அலும்பு செய்வதும், ரயில் பயணத்தில் கலாய் ராஜுடன் கதகளி ஆடுவதுமாகப் படம் நெடுக சிரிப்ஸ். நடனம், உடல்மொழி, முகமொழி... என ஹேட்ஸ் ஆஃப் சந்தானம்!</p>
<p class="content">ஆரம்ப அதிரடிக்குக் கைகொடுக்கும் சோலார் ஸ்டார் ராஜகுமாரனுக்குச் செம லந்து லாங்வேஜ். 'இதோட மொக்கை வாங்கினீங்கன்னா... ஹாட்ரிக்’ என்று பில்டப் கொடுக்கும் அவரது சிஷ்யர்களும் செம செட். அறுக்கப்பட்ட ஊஞ்சல் கயிறைப் பார்த்து சந்தானத்தை முறைக்கும் இடத்தில் நாகி நீடு பதறவைக்க, அவரது மகன்களாக வரும் ரவிபிரகாஷ், சுகந்தன் இருவரும் புருவ அசைவில்கூட டெரர் ஏற்றுகிறார்கள்.</p>
<p class="content">ஆந்திரா ரீமேக் கதைதான். அதற்காக ஒரு ஜில்லாவையே கட்டுப்பாட்டில் வைத்திருக்கும் டெரர் வில்லன், நோட்டீஸ் வீசுவது கணக்காக அரிவாள் வீசும் அடியாட்கள்... என அப்படியே ஆந்திரா கோங்குராவாகக் களம் அமைத்திருக்க வேண்டுமா? இடைவேளை ட்விஸ்ட்டுக்குப் பிறகு எந்தப் பெரும் திருப்பமும் இல்லாமல் பயணித்து, பழகிய க்ளைமாக்ஸில் நிலை கொள்கிறது.</p>
<p class="content">ஆனாலும், ஒரு வீடு, ஒரு ஹீரோ, சில அரிவாள்கள்... இதை வைத்தே முழுப் படத்தையும் அலுங்காமல் நகர்த்திச்சென்ற வகையில், இந்த வல்லவனுக்குக் காமெடியே ஆயுதம்!</p>
<p style="text-align: right"><span style="color: #ff0000"><strong>- விகடன் விமர்சனக் குழு</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">சொல்வனம்</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img align="middle" alt="" src="http://www.vikatan.com/av/2014/05/ztrlmz/images/p36.jpg"></p>
<p style="text-align: center"><img align="middle" width="650" height="932" alt="" src="http://www.vikatan.com/av/2014/05/ztrlmz/images/p37(1).jpg"></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">தங்கத் தமிழ் - 18</div>
<div class="subtitle1">தமிழுரை - அறிவுமதி, எழிலுரை - டிராட்ஸ்கி மருது</div>
<div class="subtitle2"></div>
<div class="content" style="border-top:1px solid #DDD;">
<p style="text-align: center"><img align="middle" width="380" height="536" alt="" src="http://www.vikatan.com/av/2014/05/ztrlmz/images/p72.jpg"></p>
<p style="text-align: center"><img align="middle" width="420" height="919" alt="" src="http://www.vikatan.com/av/2014/05/ztrlmz/images/p72a.jpg"></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">எரிந்து பார்ப்பது... - கவிதை</div>
<div class="subtitle1">கரிகாலன்</div>
<div class="subtitle2"></div>
<div class="content" style="border-top:1px solid #DDD;"><p style="text-align: center"><img align="middle" width="650" height="807" alt="" src="http://www.vikatan.com/av/2014/05/ztrlmz/images/p87.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">கற்க கசடற.... விற்க அதற்குத் தக! - 1</div>
<div class="subtitle1">பாரதி தம்பி, ஓவியம்: ஹாசிப்கான் </div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>''க</strong></span>ல்வியில் மார்க் பார்த்து தகுதி, திறமை குறிப்பது பெரிய முட்டாள்தனமும் அயோக்கியத்தனமும் ஆகும். மார்க்கினால் கெட்டிக்காரத்தனம், சோம்பேறித்தனம் கண்டுபிடிக்க முடியாது என்பது மாத்திரம் அல்லாமல், யோக்கியன்அயோக்கியன் என்பதையும், அறிவாளிமடையன் என்பதையும் கண்டுபிடிக்க முடியாது என்பதை கடுகளவு அறிவு உள்ளவனும் ஒப்புக்கொள்வான்!''</p>
<p style="text-align: right"><span style="color: #ff0000"><strong>- பெரியார், 16.03.1968, விடுதலை </strong></span></p>
<p class="content"><span style="color: #0000ff"><strong>பி</strong>.</span>எஸ்.எல்.வி. ராக்கெட் விடுவதைக் காட்டிலும் பிள்ளைக்கு எல்.கே.ஜி. சீட் வாங்குவதுதான் இன்றைய தேதிக்கு சவால்!</p>
<p class="content">சிபாரிசு, நன்கொடை, காத்திருப்பு, அவமானம்... என இதன்பொருட்டு எந்தத் துன்பங்களையும் சுமக்க, பெற்றோர்கள் தயார். குழந்தை பிறந்து தவழ ஆரம்பிக்கும்போதே போர்க்களத்துக்குத் தயாராவதைப் போல ஒவ்வொன்றாக விசாரிக்க ஆரம்பிக்கிறார்கள். எந்தப் பள்ளி, எவ்வளவு ஃபீஸ், யாரைப் பிடித்தால் சீட் கிடைக்கும், ஒருவேளை இந்தப் பள்ளியில் சீட் கிடைக்காவிட்டால் வேறு எந்தப் பள்ளியில் சேர்ப்பது என... கல்யாணத்துக்கு வரன் பார்ப்பதைவிடவும் அதிகமான விசாரணைகள். மழலை மாறாத மூன்று வயதுக் குழந்தையைப் பள்ளிக்கூடம் அனுப்ப, ஒட்டுமொத்தக் குடும்பமும் சிந்திக்கிறது; உழைக்கிறது. இதுவா, அதுவா, மெட்ரிக்கா, சி.பி.எஸ்.சி-யா எனப் பட்டிமன்றம் நடத்துகிறது.</p>
<p style="text-align: center"><img alt="" align="middle" width="600" height="517" src="http://www.vikatan.com/av/2014/05/ztrlmz/images/p14b.jpg"></p>
<p class="content">பெற்றோர் சும்மா இருந்தால்கூட சுற்றி இருப்பவர்களும் சொந்தக்காரர்களும் 'என்னாச்சு... பையனை எந்த ஸ்கூல்ல போடப் போறீங்க?’ என்று விசாரிக் கின்றனர்; புத்திமதி சொல்கின்றனர். விளைவு, பள்ளியில் சேர்த்துவிட்ட பிறகு யாராவது, 'அந்த ஸ்கூல் பிரமாதமா இருக்கு!’ என்று வேறு ஒரு பள்ளியைச் சொல்லிவிட்டால், 'தவறு இழைத்துவிட் டோமோ?’ என்று பெற்றோர்கள் குற்றணர்வு அடைகிறார்கள். மொத்தத்தில், பெற்றோரின் சிந்தனை யின் ஒவ்வோர் இழையும் பிள்ளையின் பள்ளிக்கூடத்தைச் சுற்றியே பின்னப்படுகிறது.</p>
<p class="content">''போன பிப்ரவரி மாசம், சென்னை, வளசரவாக்கத்தில் இருக்கிற ஒரு ஸ்கூல்ல என் பையனுக்கு பிரி-கே.ஜி. சீட் கேட்கப் போனேன். 'நீங்க மூணு வருஷத்துக்கு முன்னாடியே குழந்தை பிறந்ததுமே வந்திருக்கணும். அப்பவே எல்லாம் புக் ஆகிடுச்சு’னு சொன்னது, தாங்க முடியாத கொடுமை. என் பையனுக்கு வயசே ரெண்டரைதான் ஆகுது. மூணு வருஷத்துக்கு முன்னாடியே புக் பண்ணணும்னா, குழந்தை பிறக்கிறதுக்கு முன்னாடியே பண்ணிடணும் போல இருக்கு'' என்று அதிர்ச்சி விலகாமல் சொன்னார் அந்த நண்பர். இதுபோல பெற்றோர்களுக்குப் பல அதிர்ச்சிகள்.</p>
<p class="content">சென்னை, பெரும்பாக்கத்தில் உள்ள சி.பி.எஸ்.சி. பள்ளி ஒன்றில் தன் இரண்டரை வயது மகளை பிரி-கே.ஜி-யில் சேர்க்க 1.80 லட்சம் ரூபாய் கட்டியிருக்கிறார் ஒருவர். வெவ்வேறு பெயர்களில் வசூலிக்கப்படும் மற்ற கட்டணங்களையும் சேர்த்தால், இது இரண்டு லட்ச ரூபாய் ஆகிவிடும்.</p>
<p class="content">இரண்டரை வயதுக் குழந்தையை, பால்வாடிக்கு அனுப்ப இரண்டு லட்சமா?</p>
<p class="content">''இதில் ஒரு லட்ச ரூபாய் நன்கொடை. அதுக்கு எந்த ரசீதும் கிடையாது. பணத்தைக் கொடுத்ததும் எண்ணிவெச்சுக்குவாங்க, அவ்வளவுதான். என்கிட்ட பணத்தை வாங்கிட்டு, 'கவுன்டர்ல அப்ளிகேஷன் வாங்கிக்கோங்க’னு சொன்னார் ஒருவர். அங்கே போய்க் கேட்டா, 500 ரூபாய் கேட்கிறாங்க. 'இப்பத்தானே உள்ளே ஒரு லட்சம் கொடுத்தேன்’னு சொன்னா, 'அது வேற, இது வேற. அப்ளிகேஷன் விலை 500 ரூபாய்’னு பதில் வருது. சரினு அதையும் கொடுத்து வாங்கி நிரப்பிக் கொடுத்தா, 'புராசஸிங் ஃபீஸ்’னு சொல்லி இன்னொரு 500 ரூபாய் கேட்கிறாங்க. ஹவுஸிங் லோன் வாங்கும்போதுதான், புராசஸிங் ஃபீஸ் எல்லாம் கேள்விப்பட்டிருக்கேன். இப்போ பிள்ளையை ஸ்கூல்ல சேர்க்கவே இந்த நிலைமை'' என்று புலம்புகிறார். பெரும்பாக்கத்தில் உள்ள நான்கைந்து பள்ளிகளில் அதுவே சிறந்தது என்று எல்லோரும் சொல்வதால், அதில் கொண்டுபோய் சேர்த்துள்ளார். மீதம் உள்ள 80 ஆயிரம் ரூபாயை இன்னும் ஒரு மாதத்தில் கட்ட வேண்டுமாம்.</p>
<p class="content">எல்லாம் முடிந்த நிலையில் இப்போது பள்ளி நிர்வாகத்திடம் இருந்து இவருக்கு ஒரு கடிதம் அனுப்பப்பட்டுள்ளது. அதில், 'குழந்தைக்கு எல்லா சொட்டு மருந்துகளும் கொடுக்கப்பட்டுள்ளதா? உடல்நிலை, மனநிலை சரியாக உள்ளனவா? ஏதேனும் நோய்கள் இருக்கின்றனவா?’ என்று ஊர்ப்பட்ட கேள்விகள். இவற்றுக்கு எல்லாம் பதில் வாங்கி மருத்துவச்சான்றுகள் சமர்ப்பிக்க வேண்டும். ''இதுல என்ன கொடுமைனா, இந்த நிமிஷம் வரைக்கும் அவங்க என் மகளைப் பார்க்கவே இல்லை. ஆளையே பார்க்காம அட்மிஷன் போட்டுட்டாங்க. பணம் மட்டும்தான் அவங்களோட நோக்கம்'' என்று தெள்ளத் தெளிவாகப் பேசும் அவர், பிறகு ஏன் அந்தப் பள்ளியிலேயே கொண்டு சேர்க்கிறார்?</p>
<p class="content">''வேற வழி இல்லைங்க. ஊர்ல எல்லா ஸ்கூலும் இப்படித்தான் இருக்கு. அதுல ஏதோ ஒரு ஸ்கூலைத்தான் நாம செலக்ட் பண்ணணும். 'வீட்டுப் பக்கத்துல இருக்கிற சின்ன ஸ்கூல்ல சேர்க்க வேண்டியதுதானே?’னு கேட்கலாம். என்ன பிரச்னைனா, நான் குடியிருக்கிற அப்பார்ட்மென்ட்ல எப்படியும் 30 குழந்தைகள் இருப்பாங்க. பெரும்பாலான குழந்தைகள் அந்த ஸ்கூல்லதான் படிக்கிறாங்க. நான் மட்டும் சின்ன ஸ்கூல்ல சேர்த்துவிட்டா, அது என் மகளோட மனசுல தாழ்வுமனப்பான்மையை உருவாக்கிடுமோனு பயமா இருக்கு. எனக்கு என் மகளோட எதிர்காலம்தானேங்க முக்கியம்'' என்கிறார்.</p>
<p class="content"><span style="color: #ff0000"><strong>பெ</strong></span>ற்றோர்களின் இந்த எண்ண ஓட்டம் உண்மைதான் என்றபோதிலும், இதில் குழந்தைகளை மட்டுமே காரணமாகச் சொல்வது முழு உண்மை அல்ல. பெற்றோர்களைப் பொறுத்தவரை, தங்கள் குழந்தைகள் புகழ்பெற்ற பள்ளியில் படிப்பதைத்தான் விரும்புகின்றனர். இதற்கு இரண்டு காரணங்கள். ஒன்று, இத்தகைய பெயர் வாங்கிய பள்ளியில் படித்தால்தான், தரமான கல்வி கிடைக்கும். அதுதான் குழந்தையின் எதிர்காலத்தை உத்தரவாதப் படுத்தும் என்ற எண்ணம். இரண்டாவது, அத்தகைய பெரிய பள்ளிக்கூடங்களில் தன் பிள்ளை படிப்பதுதான் தங்களுக்குக் கௌரவம். ஒரு பள்ளியை இறுதி செய்வதில் இந்த இரண்டும் பெரும்பங்கு வகிக்கின்றன!</p>
<p class="content"><img alt="" align="right" width="150" height="372" src="http://www.vikatan.com/av/2014/05/ztrlmz/images/p14a.jpg">சென்னை அண்ணா மேம்பாலம் அருகே உள்ள டி.ஏ.வி. பள்ளிக்கூடம் இதற்குச் சிறந்த உதாரணம். ஒவ்வோர் ஆண்டும் இங்கு விண்ணப்பப் படிவம் வாங்கும்போது நூற்றுக்கணக்கான பெற்றோர்கள் சாலையோர பிளாட்பாரத்தில் நாளிதழ்களை விரித்துப்போட்டு இரவெல்லாம் படுத்திருப்பார்கள். உயர் அந்தஸ்தில் இருப்பவர்கள், அதிகாரிகள், வி.ஐ.பி-கள்... எனப் பலரும் அங்கு 'பெர்த்’ பிடித்திருப்பார்கள்.</p>
<p class="content">கடந்த ஆண்டு ஒரு நள்ளிரவில் அங்கு சென்றபோது, கிட்டத்தட்ட அண்ணாசாலை வரைக்கும் வரிசையாகப் பெற்றோர்கள் படுத்திருந்தார்கள். தற்காலிக டீக்கடைகள்கூட முளைத்திருந்தன. அப்போது, திடீர் என ஒரு போலீஸ் ஜீப் வந்து நின்றது. போலீஸைப் பார்த்ததும் மக்கள் கொஞ்சம் பயந்து எழுந்துகொள்ள, ஜீப்பில் இருந்து மஃப்டி உடையில் இறங்கிய இன்ஸ்பெக்டர், அதுவரை அங்கு படுத்திருந்த தன் மனைவியை ஜீப்பில் ஏற்றி அனுப்பிவிட்டு அவர் படுத்துக்கொண்டார். இத்தனைக்கும் அந்தப் பள்ளியில் சீட் கிடைக்கப்போவது உறுதி அல்ல. வெறுமனே விண்ணப்பப் படிவம் வாங்கவே இவ்வளவு போட்டி.</p>
<p class="content">இப்படி தமிழ்நாடு முழுக்க பல பள்ளிக்கூடங்கள் உள்ளன. பெற்றோர்கள் எப்படியாவது அதில் சீட் வாங்கத் துடிக்கின்றனர். தங்களுக்குச் சாத்தியமான அத்தனை தொடர்புகளையும் பயன்படுத்துகின்றனர்.</p>
<p class="content"><span style="color: #ff0000"><strong>எ</strong></span>னக்குத் தெரிந்த ஒரு குடும்பம், எட்டாம் வகுப்புப் படித்து முடித்துள்ள தன் மகனை சென்னையின் புகழ்பெற்ற ஒரு பள்ளியில் சேர்க்க வேண்டும் என்பதற்காகவே, திண்டுக்கல்லில் இருந்து முகப்பேருக்குக் குடிபெயர்ந்து இருக்கிறது. அவர்களுக்கு சென்னையில் வேறு எந்த வேலையும் இல்லை. பார்த்துகொண்டிருந்த வேலையை இதற்காகவே விட்டுவிட்டு, வேறு வேலையில் சேர்ந்திருக்கிறார் அந்தக் குடும்பத் தலைவர். ''பசங்களோட எதிர்காலம் நல்லா இருக்கணும்னா, இதை எல்லாம் செஞ்சுதான் சார் ஆகணும்'' என்கிறார்.</p>
<p class="content">வேலையை விடுவது, ஊர் மாறுவது மட்டுமா... புகழ்பெற்ற பள்ளிகளில் மகனை/மகளைச் சேர்ப்பதற்காகப் பெற்றோர்கள் செய்யும் 'தியாகத்தின்’ பட்டியல் இன்னமும் நீளும்!</p>
<p class="content">பள்ளிக்கூடத்துக்கு அருகே வீடு மாற்றுவது, நகைகளை அடமானம் வைப்பது, சொத்துகளை விற்பது, ஊரே கழுவி ஊற்றும் ஊழல்வாதியாக இருந்தாலும் மானம் மரியாதை பார்க்காமல் சிபாரிசுக் கடிதம் வாங்க அலைவது, பணத்தையும் பிடுங்கிக்கொண்டு தடித்தனமாகப் பேசும் பள்ளி நிர்வாகத்தை எதிர்க்க முடியாத இயலாமை, நெருங்கிய சொந்தங்களின் திருமணத்துக்குக்கூட குடும்பத்துடன் செல்ல முடியாத கொடுமை, இவற்றின் பலனாக நிம்மதி இழந்து, தூக்கம் கெட்டுப் பரிதவிப்பது... என்று பெற்றோர்களின் 'தியாகம்’ பெரியது.</p>
<p class="content">பெற்றோர்கள் தங்கள் பிள்ளையின் எதிர்காலம் நன்றாக இருக்க வேண்டும் என்று எண்ணி இந்தத் துன்பங்களை ஏற்கின்றனர். ஆனால், இந்தத் தியாகத்தின் பயனாளிகள் யார்?</p>
<p class="content">''நம்ம வாழ்க்கைதான் இப்படிப் போயிடுச்சு. பசங்களாவது நல்லா இருக்கட்டும்'' என்ற ஏக்கம்தான் எல்லாவற்றுக்குமான அடிப்படை. அவர்கள் தங்கள் தலைமுறையின் வளர்ச்சியை, தான் நிற்கும் இடத்தில் இருந்து ஓர் அடியேனும் முன் நகர்த்த நினைக்கின்றனர். சிலர், நான்கு தலைமுறை முன்னேற்றத்தை ஒரே தாவலில் கடந்துவிட முயற்சிக்கின்றனர். தன் முதுகுக்கு இந்தப் பாரம் அதிகம் என்று தெரிந்தாலும் சுமப்பது அதனால்தான். அந்த அன்பில் பழுது ஏதும் இல்லை. ஆனால், இந்தக் கண்மூடித்தன மான அன்புதான், கல்வியின் பெயரால் பெற்றோர்கள் சுரண்டப்படுவதற்கான அடிப்படை.</p>
<p class="content">உயிருக்குப் போராடும் ஒருவரை, 'எவ்வளவு செலவானாலும் பரவாயில்லை டாக்டர். எப்படியாவது காப்பாத்திடுங்க’ என்று சொல்லிச் சேர்க்கும்போது, நிபந்தனையற்று நம்மைச் சுரண்டும் உரிமையையும் சேர்த்தே வழங்கிவிடுகிறோம். 'என் பிள்ளை வாழ்க்கை நல்லா இருந்தா போதும்’ என்று எண்ணி, புகழ்பெற்ற தனியார் பள்ளிகளை நோக்கிச் செல்லும்போதும் இதுதான் நடக்கிறது.</p>
<p class="content"><img alt="" align="left" width="250" height="91" src="http://www.vikatan.com/av/2014/05/ztrlmz/images/p14.jpg">அவர்கள், ரத்தமும் சதையுமான உங்கள் பிள்ளையை, பணம் காய்க்கும் இயந்திரமாகப் பார்க்கிறார்கள். ஒரு பள்ளியில் எல்.கே.ஜி-க்கு 50 ஆயிரம் கட்டணம் வாங்குகின்றனர் என்று வையுங்கள். ஒரு செக்ஷனுக்கு 50 பேர் என்றால் நான்கு செக்ஷன்களுக்கு 200 பேர். மொத்தம் ஒரு கோடி ரூபாய். அப்படியே ஒவ்வொரு வகுப்பறையாகக் கணக்கிட்டால், இந்தத் தொகையின் பிரமாண்டத்தைப் புரிந்துகொள்ளலாம். புற்றீசல் போல பல்கிப் பெருகியிருக்கும் தனியார் பள்ளிகளின் ஒரே இலக்கு, இந்தப் பணம்தான். அதே நேரம், அவர்கள் தங்களுக்குச் சந்தையில் டிமாண்ட் இருப்பது போன்ற தோற்றத்தையும் தக்கவைக்க வேண்டியிருக்கிறது. ''அஞ்சு சீட்தான் இருக்கு'' என்று உள்ளே வரும் ஒவ்வொரு பெற்றோரிடமும் சொல்கிறார்கள். விளைவு... ஐந்தில் ஒன்றைப் பெற்றிட பெற்றோர்கள் துடிக்கின்றனர்.</p>
<p class="content">இன்று, தமிழ்நாட்டில் மட்டும் 3,890 மெட்ரிக் பள்ளிகளும், 499 சி.பி.எஸ்.சி. பள்ளிகளும் இருக்கின்றன. பளபளக்கும் பிரமாண்ட கட்டடங்களைக்கொண்டிருப்பவை மட்டுமல்ல; தெருமுக்கில் நான்கு கிரவுண்டு இடத்தில் நடத்தப்படும் பள்ளியும் இதில் அடக்கம். எதுவாக இருந்தாலும் குறைந்தது 10 ஆயிரம் ரூபாயில் தொடங்கி, 30 ஆயிரம், 40 ஆயிரம், 50 ஆயிரம் என்று அதிகரித்துக் கொண்டே போகிறது.</p>
<p class="content">10 ஆயிரம் சம்பாதிப்பவர், கடன் வாங்கி தன் பிள்ளையை 50 ஆயிரம் ரூபாய் பள்ளியில் சேர்க்கிறார் என்றால், 20 ஆயிரம் சம்பாதிப்பவர் ஒரு லட்ச ரூபாய் பள்ளியில் சேர்க்கிறார். தொகை அதிகரிக்க... அதிகரிக்க, தங்கள் கௌரவத்தின் படிநிலை உயர்வதாகவும், குழந்தையின் எதிர்காலப் பாதுகாப்பு உத்தரவாதப்படுவதாகவும் பெற்றோர்கள் கருதுகின்றனர். ஆனால், '10 ஆயிரம் ரூபாய் ஸ்கூல், 30 ஆயிரம் ரூபாய் ஸ்கூல்’ என்று பள்ளிக்கூடங்களைப் பணத்தை வைத்து பாகுபடுத்துவதன் மூலம், சிறுவயதிலேயே குழந்தைகளின் மனதில் ஏற்றத்தாழ்வுகள் இயல்பானவை என்று பதிந்துபோகிறது.</p>
<p class="content">ஒரு தெருவில் 10 குழந்தைகள் இருக்கிறார்கள், அதில் 4 பேர் பணக்காரப் பள்ளியிலும், 4 பேர் ஓரளவு பணக்காரப் பள்ளியிலும், 2 பேர் அரசுப் பள்ளியிலும் படிக்கிறார்கள் என்றால்... அந்த 10 குழந்தைகளின் நட்பு எப்படி சம இயல்புள்ளதாக இருக்கும்? பள்ளியில் ஏழை நண்பன், தெருவில் பணக்கார நண்பன் என்ற முரண்பாடு, அவர்களுக்குப் பயிற்றுவிப்பது என்ன? ஏற்றத்தாழ்வுகளும் வேறுபாடுகளும் மிகவும் சாதாரணமானவை என எண்ணத் தொடங்குகிறார்கள். இது கல்வியுடன் மட்டும் முடியாமல் உணவில், உடையில், பயன்படுத்தும் பொருள்களில், வாகனங்களில்... என அனைத்து வேறுபாடுகளிலும் நீள்கிறது.</p>
<p class="content">சாதி வேற்றுமைகூட அவர்களுக்குத் துருத்தலாகத் தெரியவில்லை. அதையும் ஓர் இயல்பு போல ஏற்றுக்கொள்கின்றனர். நாகரிகத்தை வளர்க்கவேண்டிய கல்வி, அநாகரிகத்தையும், சமத்துவத்தை உருவாக்க வேண்டிய கல்வி, பாகுபாட்டையும் வளர்ப்பது இவ்வாறுதான். பிஞ்சு மனதில் நஞ்சை விதைக்கும் இந்த அநீதியான கல்விக்கு அடிப்படையாக இருப்பது எது?</p>
<p style="text-align: right"><span style="color: #ff0000"><strong>- பாடம் படிப்போம்...</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஆறாம் திணை - 88</div>
<div class="subtitle1">மருத்துவர் கு.சிவராமன்</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>''எ</strong></span>ன்ன செய்யப்போகிறோம்? அதன் அபாயம் குறித்த புரிதல் நம்மிடம் இருக்கிறதா? எப்படி நம் சந்ததியினரைக் காப்பாற்றப் போகிறோம்? என்ன திட்டம் வைத்திருக்கிறோம்?’ - இப்படி ஏகப்பட்ட கேள்விகளை அடுக்கியிருக்கிறது புது டெல்லி நீதிமன்றம்... எதற்கு?</p>
<p class="content">தேசிய அளவில் எக்குத்தப்பாகப் பெருகும் குப்பை உணவுக்காக!</p>
<p class="content">அதீதக் கொழுப்பு மற்றும் எண்ணெய்ச் சத்துடன் உடல் எடையை அதிகரித்து, ரசாயன மாற்றங்களைத் தாறுமாறாக ஊக்குவிக்கும் உணவுகளே... குப்பை உணவுகள். இவை, உண்டாக்கும் அபாயங்களைக் கட்டுப்படுத்த வல்லுநர்களை வழிகாட்டச் சொல்லிக் கேட்டிருக்கிறது டெல்லி உயர் நீதிமன்றம்.</p>
<p class="content">அதற்கான கூட்டத்தில் கலந்துகொண்ட பெரு உணவு நிறுவனங்களின் கூட்டமைப்புகள், 'உணவில், குப்பை உணவு என்று ஒன்று எப்படி இருக்க முடியும்? எங்கள் உணவுகளைச் சாப்பிடும் குழந்தைகளை ஓடியாடி விளையாடச் சொல்லுங்கள்; குதிக்கச் சொல்லுங்கள்; கூடுதல் உப்பும் சர்க்கரையும் நல்லதுதானே?’ என்று பகீர் லாஜிக் சொல்லி வாதிட்டதாகப் பிரபல சூழலியலாளர் சுனிதா நாராயண், தனது 'டவுண் டு எர்த்’ இதழில் பொங்கியிருக்கிறார்.</p>
<p style="text-align: center"><img align="middle" width="500" height="286" alt="" src="http://www.vikatan.com/av/2014/05/ztrlmz/images/p42b.jpg"></p>
<p class="content">இந்திய உணவு வணிகத்தில் உச்சத்தில் இருக்கும் நூடுல்ஸ் தயாரிப்போர், நொறுக்குத் தீனி தயாரிப்போர், குளிர்பான கம்பெனிகள் தலைமையேற்று வழிநடத்தும் National Restaurant Association of India, All India food processors Association ஆகிய இருபெரும் கூட்டமைப்பும், குழந்தை மருத்துவர்கள் சிலரும், சமூக ஆர்வலர்கள் சிலரும் பங்கேற்ற அந்தக் கூட்டத்தில், 'நாம என்ன செய்ய முடியும்? பிள்ளைகளைக் கவனித்துச் சாப்பிட அறிவுறுத்தலாம் (eat responsibily)’ என்ற ரீதியில் விவாதித்திருக்கிறார்கள்.</p>
<p class="content">அந்த விவாதத்தில், சிக்ஸ் பேக், சிக் இடை, சிக்ஸர் பிரபலங்களை இனி இந்தக் குப்பை விளம்பரத்துக்குப் பயன்படுத்துவதைத் தடை செய்யலாம் என்று வந்து விழுந்த ஒரு யோசனையை நினைத்து அழுவதா... சிரிப்பதா எனத் தெரியவில்லை. பள்ளி அருகில் குப்பை உணவுகள் விற்பதைக் குறைத்துக்கொள்ளச் சொல்லலாம் எனவும் யோசனை சொல்லியிருக்கிறார்கள்.</p>
<p class="content">பள்ளிகளுக்கு அருகில் இருக்கும் டாஸ்மாக் கடைகளை அகற்றும் போராட்டங்களே இன்னமும் தொடரும் நிலையில், குப்பை உணவுக் கடைகளை எப்படி நிறுத்தப்போகிறோம்? நீதிமன்ற உத்தரவுக்காகக் குப்பை உணவு விவகாரம் இப்போது ஊறப்போடப்பட்டிருக்கிறது. அதே சமயம், எது குப்பை உணவு என்பதில் நமக்கும் கொஞ்சம் தெளிவு வேண்டும்.</p>
<p class="content">இத்தாலியின் ரோம் நகர ஆயா சுட்ட பீட்சா, அவர்களுக்கு குப்பை இல்லை. பெய்ஜிங்க்குப் பக்கத்துக் கிராமத்தில் வசிக்கும் யுவான் சுவாங் பெரியம்மா வீட்டில் செய்த நூடுல்ஸ் அவர்களுக்குக் குப்பை இல்லை. ஜெர்மனியின் பெர்லின் நகருக்கு வெளியே அந்த ஊர் grobmutter (பாட்டிக்கு ஜெர்மானியப் பெயர்) செய்யும் பர்கர் அவர்களுக்குக் குப்பை இல்லை. ஆனால், இவற்றில், அவரவர் நாட்டில் விளையும் பொருள்களையும் சேர்த்துக் கூடுதலாக உப்பு, எண்ணெய், இனிப்பு, வாசனைத் திரவியம், சுவையூட்டி, கெட்டுப்போகாது இருக்கும் ரசாயனம், புதிதாகத் தெரிய உதவும் உப்பு, தனக்கான பிரத்யேகச் சுவை தரும் பேட்டன்ட் மர்மப் பொருள்கள் ஆகியவை சேர்த்து, அமைந்தகரையிலும் ஆலங்குளத்திலும் சுடச்சுட விற்கப்படும்போதுதான் அந்த உணவு குப்பை ஆகிறது.</p>
<p style="text-align: center"><img align="middle" width="500" height="372" alt="" src="http://www.vikatan.com/av/2014/05/ztrlmz/images/p42a.jpg"></p>
<p class="content">ரோம் நகர ஆயாவுக்கும் பெய்ஜிங் பெரியம்மாவுக்கும் சந்தை தெரியாது. நம் அப்பச்சி போல, அவர்களுக்கும் நம் சந்ததி நலம் மட்டும்தான் முக்கியம். வணிகத்துக்காக மட்டும் வடை சுடும் கம்பெனிகளுக்கோ இந்த 'கேர்’ கணக்கைவிட, 'ஷேர்’ கணக்குதான் முக்கியம்.</p>
<p class="content">விஷயம் தெரியாத அல்லது தெரிந்துகொள்ள விரும்பாத இளைஞர்களோ 'கெமிக்கல் சேர்த்துச் சாப்பிட்டால்தான் எங்களுக்குள் கெமிஸ்ட்ரி ஒர்க்-அவுட் ஆகுது’ என்று அந்தக் குப்பை உணவைச் சட்டி நிறைய வைத்துக்கொண்டு வயிற்றை நிரப்பி உப்ப வைத்துக்கொண்டிருக்கிறார்கள்.</p>
<p class="content">அதே சமயம், கொஞ்சம் வேகமாகவே பிரபலமாகிவரும் சிறுதானியம் குறித்தும் எனக்குக் கொஞ்சம் பயம் உண்டு. சோளப் பணியாரம், கம்பங்கூழ் வகையறாக்களுக்கு நம்மவர்களிடையே பெருகிவரும் ஆதரவைக் கண்டு, அதிலும் பணம் பண்ணலாம் எனப் பன்னாட்டு நிறுவனங்கள் கடை விரித்தால், வெகுவிரைவிலேயே தெருவுக்குத் தெரு ஃபிரெஞ்சு விண்டோ போட்ட வண்ணமயமான கடைகள் 'கடலைக் கறி பீட்சா, கொள்ளு பர்கர், வெந்தய பாஸ்தா’ என விற்கக்கூடும். என்ன ஒரு சந்தேகம்... அதில் வெறும் மோர், சின்ன வெங்காயம் ஆகியவை மட்டும் சேர்ப்பார்களா அல்லது சந்திரன், செவ்வாயில் இருந்தது எல்லாம் பெயர்த்து எடுத்துவந்த ரசாயனம் தூவி விற்பார்களா என்பது தெரியாது!</p>
<p class="content"><img align="right" width="220" height="254" alt="" src="http://www.vikatan.com/av/2014/05/ztrlmz/images/p42.jpg">குப்பை உணவுகள்தான் இன்று குட்டி குண்டர்களையும் நாளைய நீரழிவு நோயாளிகளையும் படைக்கின்றன. ஏழு வயசுப் பையன், 'கேஸ் டிரபிள் அங்கிள்...’ என்பதும், உடனே, 'அதுக்கென்ன இப்போ குழந்தைங்க அல்சருக்கு ஸ்பெஷல் அல்சர் மருந்து எல்லாம் பிச்சுக்கிட்டுப் போகுது சார்...’ என மருந்து நிறுவனங்கள் குஷியாவதும் இந்தக் குப்பை உணவுகளால்தான்.</p>
<p class="content">வழக்கத்துக்கு மாறாகக் கொஞ்சம் அதிகம் தாகம் எடுத்து, உடற்பயிற்சிக்கு என ஒரு துளி வியர்வை சிந்தாமலே தடாலடியாக ஐந்து கிலோ எடை குறைந்து, பசி வரும்போது 10 பேரை அடிக்க வேண்டும்போல டென்ஷன் வந்து, அலுவலக மெடிக்கல் க்ளைமுக்காகப் பரிசோதித்தபோது, 'உங்களுக்கு சுகர்’ என மருத்துவர் 'ஸ்வீட் நியூஸ்’ சொல்லும்போதுதான் நமக்குச் சர்க்கரை வியாதி இருக்கிறது என்பதே தெரியவரும்.</p>
<p class="content">ஆனால், அதற்கு 4-5 வருடங்களுக்கு முன்னரே, சர்க்கரை நோய்க்கு முந்தைய நிலையிலே, ரத்தக்குழாயில் கொழுப்புப் படிவதில் தொடங்கி, சின்னச் சின்ன ரத்த நாளங்களில் சோர்வும் சிதைவும் படிய ஆரம்பித்திருக்கும்.</p>
<p class="content">'தடுக்குமா... தடுக்காதா?’ எனப் பல சர்ச்சைகளில் இருக்கும் பல தொற்றுநோய்களுக்கும் பக்கம் பக்கமாகத் தடுப்பூசி போடச் சொல்லும் அரசும் மருத்துவர்களும், நிச்சயம் நோயைத் தரக்கூடிய இந்தக் குப்பை உணவைத் தடுப்பதற்கு மட்டும் இத்தனை அலட்சியம் காட்டுவது ஏன்?</p>
<p class="content">உலகம் முழுக்கவே குப்பை உணவுக்கு அதிக வரி விதிக்கிறார்கள். பள்ளிகளில் தடை விதிக்கப்படுகிறது. ஹாலிவுட் பிரபலங்கள், 'இனி நான் இதற்கு விளம்பரம் செய்ய மாட்டேன்’ எனச் சொல்ல ஆரம்பித்திருக்கிறார்கள். அமெரிக்காவின் முதல் பெண் மிச்சல் ஒபாமா, குப்பை உணவுக்கான எதிர்ப் பிரசாரத்தை முன்னெடுத்திருக்கிறார். கொத்துக்கொத்தாகச் செத்துப்போகும் அபாயம் தரும் குப்பை உணவின் பிடியில் 10 வயதிலும், குடிப்பழக்கப் பிடியில் 20 வயதிலும் இருப்பதை இப்போது தடுக்காமல் நாளைய நலவாழ்வைத் திட்டமிடுவது எப்போது?</p>
<p style="text-align: right"><span style="color: #ff0000"><strong>- பரிமாறுவேன்... </strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">அறிவிழி - 62</div>
<div class="subtitle1">அண்டன் பிரகாஷ்</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>ஃபே</strong></span>ஸ்புக் தொழில்நுட்பத்தை அடிப்படையாகக்கொண்டு மென்பொருள்களை உருவாக்கும் வருடாந்திர F8 டெவலப்பர் மாநாடு, இந்த வாரத்தில் நடந்து முடிந்தது. பல்வேறு மாற்றங்கள் அறிவிக்கப்பட்ட மாநாட்டில் குறிப்பிட்டுச் சொல்லவேண்டியவை... அருகில் இருக்கும் நண்பர்களைத் தானாகவே கண்டறிந்து உங்களுக்குச் சொல்லும் வசதி.</p>
<p class="content">உங்களது மற்றும் உங்கள் நண்பர்களின் அலைபேசியில் நிறுவப்பட்டிருக்கும் ஃபேஸ்புக் மென்பொருள், நீங்கள் இருக்கும் இடத்தை தொடர்ந்து Check-In  செய்தபடியே இருக்க, இந்தத் தகவலின் அடிப்படையில் உங்களுக்கு அருகில் யாரெல்லாம் இருக்கிறார்கள் என்பதைக் காட்ட உதவும் வசதி ரெடி. FAN  என்று சுருக்கமாக அழைக்கப்படும் Facebook Audience  Network. இது கூகுளின் Adsense  போன்றது. உங்களது அலைபேசிகளில் இயங்கும் வலைதளங்களிலும் மென்பொருள்களிலும் ஃபேஸ்புக்கில் இருந்து கொடுக்கப்படும் விளம்பரங்களை வெளியிட்டு, அதில் இருந்து வருமானம் ஈட்டிக்கொள்வதற்கான வசதி இது. ஃபேஸ்புக் விளம்பரப் பிரிவில் தனது எல்லைகளைக் கடந்து கூகுளுக்கு விடுத்திருக்கும் நேரடி சவால். கூகுளின் Adsense பயன்படுத்தி இந்தியாவில் குடிசைத் தொழில் உருவானது போல, FAN-ன் பயன்படலும் இருக்கும் என நம்புகிறேன்.</p>
<p style="text-align: center"> <img alt="" align="middle" width="600" height="339" src="http://www.vikatan.com/av/2014/05/ztrlmz/images/p48.jpg"></p>
<p class="content">கிடுகிடுவென மாற்றங்களைக் கொண்டுவருகிற ஃபேஸ்புக்கின் காலாண்டு வருமானமும், அதில் இருந்து கிடைத்திருக்கும் லாபமும் தொடர்ந்து அதிகரித்து வருகின்றன. ட்விட்டர் சற்றே தள்ளாடியபடி இருக்கிறது. பயனீட்டாளர்களின் இயக்கங்கள் குறைந்திருப்பதால், விளம்பர வருமானம் அவர்கள் நினைத்த அளவுக்கு இல்லை. தவிர, அவர்களது பங்குசந்தை மதிப்பும் வெகுவாகக் குறைந்திருக்கிறது.</p>
<p class="content"><span style="color: #ff0000"><strong>மி</strong></span>ன்சார விநியோக நிறுவனங்கள், வலைப்பின்னல் (Mesh) நெட்வொர்க் கைப் பயன்படுத்துவதைப் படித்துவிட்டு, WiMax    வசதியுடன் மின்சார நிறுவனத்துடனும்,  Zigbee வசதி மூலம் வீட்டுக்குள் இருக்கும் சாதனங்களுடனும் தொடர்பில் இருக்கும் தொழில்நுட்ப வசதி பற்றி ஆஸ்திரேலியாவில் இருக்கும் ஆனந்த் அளித் திருக்கும் பின்னூட்டம் பயனுள்ளது.</p>
<p class="content">WiMax ..Zigbee? - விளக்குகிறேன்.</p>
<p class="content">முதலில் WiMax . Worldwide Interoperability for Microwave Access  என்பதன் சுருக்கம். நமக்கு எல்லாம் இப்போது ரொம்பவும் பரிச்சயமாகிவிட்ட WiFi வசதியின் 'பலராம’ சகோதரன் என்று எளிதாகச் சொல்லலாம். WiFi சிறிய பரப்பளவு உள்ள இடத்தில் 300 அடிகளுக்குள் மட்டுமே டேட்டா தொடர்புகொள்ள பயன்படுத்த முடியும். ஆனால் WiMax-ஐ, அதைவிட பல மடங்கு தூரத்தில் 30 மைல்களுக்கும் மேலான தொடர்புகளுக்குப் பயன்படுத்த முடியும்.</p>
<p class="content">Zigbee-ம் மேற்கண்டவற்றைப் போலவே டேட்டா தொடர்புக்காகப் பயன்படுத்தப் படும் தொழில்நுட்பத் தரம் (Standards). நுகர்வோர் மின்னணு சாதனத் தயாரிப்பாளர்கள் பெரிதாகப் பயன்படுத்த விழையும் தரமாக மாறிவிட்டிருக்கும் Zigbee, நீங்கள் தினமும் பயன்படுத்தும் டி.வி. ரிமோட்டிலோ, மின்சாரத்தை அளக்கும் மீட்டரிலோ, ஏ.சி. சாதனத்திலோ இருக்கக்கூடும்.</p>
<p class="content">Wifi, WiMax, Zigbee  போன்ற சாதனங்கள் ஒன்றுடன் ஒன்று தொடர்புகொண்டு, இணையத்தில் இணைக்கப்பட உதவும் வகையில் எழுதப்பட்ட தரங்கள். இவற்றின் வெற்றி/தோல்வி என்பது சாதனத் தயாரிப்பாளர்கள் எந்தத் தரத்தைப் பெரும்பாலும் பயன்படுத்த விரும்புகிறார்கள் என்பதில் இருக்கிறது.</p>
<p class="content">அலைபேசித் தொழில்நுட்பம் நம் வாழ்க்கையில் ஒன்றாகக் கலந்திருப்பதால், நம்மைச் சுற்றி இருக்கும் பல்வேறு தொழில்நுட்பங்கள் அதைச் சார்ந்தே உருவாக்கப் படுகின்றன. அதை அடிப்படையாகக்கொண்டு பார்த்தால், Wifi மற்றும் Bluetooth என்ற இரண்டு தரங்களே இப்போதைக்கு வெற்றிப் பாதையில் இருக்கின்றன.</p>
<p class="content"><img alt="" align="right" width="180" height="307" src="http://www.vikatan.com/av/2014/05/ztrlmz/images/p48a.jpg">சென்ற கட்டுரையில், வலைப்பின்னல் நெட்வொர்க் பிரிவின் முயற்சிகள் பற்றி சொல்லியிருந்தேன். இணைய வசதி இல்லாத கிராமப்புறங்களிலோ, இணைய வசதியைப் பயன்படுத்த முடியாத பேரழிவுத் தருணங்களிலோ, அலைபேசியுடன் அலைபேசி தொடர்புகொள்ள வைக்கும் பரிசோதனை முயற்சி நியூஸிலாந்தில் சில வருடங்களாகவே நடத்தப்பட்டு வருகிறது. Serval Mesh Extender என்று பெயரிடப்பட்ட இந்தப் பரிசோதனை, சென்ற வருடத்தில் மக்களிடம் நேரடியாகப் பணம் திரட்ட முயன்று தோல்வி அடைந்துவிட்டாலும், இந்த முயற்சி கொடுத்திருக்கும் உற்சாகத்தைப் பார்க்க முடிகிறது.</p>
<p class="content">இதைவிட முக்கியமான முயற்சி 'திறந்த தோட்டம்’ (Open Garden) என்ற பெயரில் நடத்தப்படுகிறது. இந்த முயற்சியின் முக்கிய நோக்கம், வலைப்பின்னல் நெட்வொர்க் மூலமாக இணையத்தில் இணைந்துகொள்வது. இவர்களது பல்வேறு அலைமென்பொருள்கள் வலைப்பின்னல் நெட்வொர்க்குகளை உருவாக்கவும் அவற்றில் இணைந்துகொள்ளவும் உதவுகின்றன. Open Garden  முயற்சியில் உருவாகியிருக்கும் அலைமென்பொருள்களை இங்கே பார்க்கலாம் <a href="https://opengarden.com/apps">https://opengarden.com/apps</a></p>
<p class="content">அலைபேசி இல்லாதவர்களே இல்லை என்ற நிலைக்குச் சென்றுகொண்டிருக்கும் இந்தியாவில், வலைப்பின்னல் நெட்வொர்க் சார்ந்த முயற்சிகள் நடப்பதற்கான சாத்தியக்கூறுகள் அதிகம். எந்தவித செல்போன் நிறுவனத்தின் சந்தாதாரராக இல்லாமலேயே, பொருட்காட்சி நடத்தப்படும் திடல்களிலோ, திரையரங்குகளிலோ, அப்பார்ட்மென்ட் காம்பிளெக்ஸ்களில், ஒருவருக்கொருவர் பேசிக்கொள்ளவும், குறுஞ்செய்திகள் அனுப்பிக்கொள்ளவும், ஏன், தேவைப்படும் சில முக்கிய இ-மெயில் போன்ற இணையச் சேவைகளைப் பயன்படுத்திக் கொள்ளவும் முடிகிற சாத்தியத்தை இந்தத் தொழில்நுட்பம் அளிக்கிறது. தொழில்முனைவு விருப்பம்கொண்ட இளைஞர்கள் உற்றுநோக்க வேண்டிய துறை இது.</p>
<p style="text-align: right"><span style="color: #ff0000"><strong>- விழிப்போம்...</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஆபரேஷன் நோவா - 29</div>
<div class="subtitle1">தமிழ்மகன், ஓவியம்: பாலா</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>'இ</strong></span>ரண்டு நாட்களில் நான் அங்கு போய்ச் சேரவில்லை என்றால், 581-ஜி அம்பேல்!’ என்று கேப்ரியல் போட்ட அதிர்ச்சி குண்டு, பூமியின் எல்லா நாட்டின் தலைவர்களையும் பேதிக்கு சாப்பிட்டவர்கள் மாதிரி நடுநடுங்கவைத்தது. முக்கியமாக ஃபிரான்ஸ், அமெரிக்கா, ரஷ்யா போன்ற நாடுகளில் நடுநடு இன்னும் அதிகமாக இருந்தது.</p>
<p class="content">கேப்ரியல், உண்மையாகத்தான் சொல்கிறாரா... சும்மானாச்சும் பாவ்லா காட்டுகிறாரா என்பதில் அலட்சியம் காட்ட முடியவில்லை. பூமியின் முக்கியமான பலர் அங்கே இருந்தார்கள். தாராளமாகப் பயப்பட வேண்டியிருந்தது. கேப்ரியலை சிறையிலும் அடைக்க முடியாமல், சிறப்பு விருந்தினராகவும் கௌரவிக்க முடியாமல் அமெரிக்க அதிபர் ஒபாமாதான் அதிகம் தவித்தார். ஏனென்றால், இருந்திருந்து அங்குதான் கேப்ரியலைச் சுற்றி வளைத்தார்கள். உலக போலீஸாகவே இருந்து பழக்கப்பட்டுவிட்ட அமெரிக்காவுக்கு இது கூடுதல் தலைவலி.</p>
<p class="content">வாஷிங்டன் கிராண்ட் ஹயட் ஹோட்டலில் முதன்மை ஷூட்டில் செம ராயலாகத் தங்க வைக்கப்பட்டிருந்தார் கேப்ரியல். ஆனால், அறையைவிட்டு அவர் வெளியே தப்ப முடியாதவாறு 400 ராணுவ வீரர்கள் அவருக்கே தெரியாமல் காவல் இருந்தனர். அறைக் கதவை நோக்கிக் குறிவைத்தபடி எல்லா நேரமும் துப்பாக்கிகள் தயாராக இருந்தன. இன்னும் 47 மணி நேரம் இருந்தது.</p>
<p style="text-align: center"><img align="middle" width="650" height="468" alt="" src="http://www.vikatan.com/av/2014/05/ztrlmz/images/p74c.jpg"></p>
<p class="content">அடுத்த 10 மணி நேரத்தில் உலக நாடுகளின் அத்தனை தலைவர்களும், லண்டனில் அறிவியல் கழக விஞ்ஞானிகளோடு அவசரச் சந்திப்புக்கு தயார் ஆனார்கள்.</p>
<p class="content">விஞ்ஞானி சார்லஸ் சொல்லப்போகிற ஒவ்வொரு யோசனையையும் உலகமே எதிர்பார்த்துக்கொண்டிருந்தது.</p>
<p class="content">விஞ்ஞானிகள் குழு ஒன்று தீவிரமாக இருந்தது. கேப்ரியல் சொன்னது மாதிரி ஏதாவது டைமர் புரோகிராம் செய்யப்பட்டிருக்கிறதா என்பதை ஊர்ஜிதம் செய்யும் தீவிரத் தேடல். வெடிக்கவைக்கும் டிவைஸ் எங்கே இருக்கிறது? அதை இயக்கும் புரோகிராம் எங்கே... என்னவாக இருக்கிறது... விஞ்ஞானிகள் தவித்தனர். தெள்ளத்தெளிவாக எஃபெல் டவரில் குண்டு வைத்திருப்பதாகச் சொன்னாலே, அதைக் கண்டுபிடித்து அழிப்பதற்குள் மூச்சு முட்டிப்போகிறது. இது அண்டவெளி பிரபஞ்சத்தில் டெலஸ்கோப்பில் தெரிகிற ஒரு புள்ளி.</p>
<p class="content">எல்.டபிள்யூ. டிரான்ஸ்மிட்டிங் டிகோட் புராசஸர் என்பது இப்போதுதான் உருவான புதிய துறை. உலகில், இப்படி ஒரு விஞ்ஞானப் பிரிவு தோன்றி ஐந்து மணி நேரம்தான் ஆனது. அதாவது, கேப்ரியலின் அச்சுறுத்தலுக்குப் பின்னால் அவசரத் தேவைக்குப் பிந்தைய அவசரக் கண்டுபிடிப்பு. ஒளி ஆண்டுகளைக் கடந்து மென்பொருள் ஆணைகளைப் பதிவிறக்கம் செய்து பரிசீலிப்பது.</p>
<p class="content">581-ஜியில் தொடர்புகொள்வ தற்கான ஒரே இடம் அங்கு இருந்த மத்திய கேந்திரம் மட்டும்தான். டெஸ்ட்ராய் புரோகிராம் என்பதற்கான ஓர் இழை தெரிந்தாலும் பிடித்துவிடலாம். ஒவ்வோர் அலைவரிசையாக அலசி முடிப்பதற்கு இன்னும் 2,000 நாள்களாவது ஆகும். கேப்ரியல், சொன்ன கெடுவுக்கு 2,000 நிமிடங்கள்தான் இருந்தன. பெடாபைட் புராசஸரில் ஆயிரம் பேர் ஷிஃப்ட் போட்டு வேலை பார்த்தாலும் இன்னும் 47 மணி நேரத்தில் எல்லாம் கண்டுபிடிக்க முடியாது. எந்தத் தைரியத்திலேயோ சார்லஸ் தீவிரமாக இருந்தார். சாவு நிச்சயம். ஆனால், போராடிவிட்டுச் சாக வேண்டும்.</p>
<p class="content">வந்திருந்த தலைவர்களுடன் பேச, அவரால் ஐந்து நிமிடங்கள்தான் ஒதுக்க முடிந்தது.</p>
<p class="content">''இதோ பாருங்கள்... இந்த விநாடியில் இருந்து இன்னும் 37 மணி நேரம் இருக்கிறது. அதில் 35 மணி நேரம் நாங்கள் போராடிப் பார்ப்போம். இங்கிருந்தே அந்த ஆணையை அழிக்க முடியுமா என்று ஓர் அணி போராடுகிறது. இன்னோர் அணி அங்கே நேரடியாகச் சென்று 'ஏதாவது செய்ய முடியுமா?’ என்று பார்ப்பதற்காக உயிரைப் பணயம் வைத்துப் போயிருக்கிறது. இது இரண்டிலும் நாம் தோற்றுப்போனால், 'கேப்ரியலுக்கு அடிமை’ என்று பட்டயம் எழுதித் தருவதைத் தவிர வேறு வழி இல்லை. அவ்வளவுதான்... இருக்கிற ஒரு நாளை நிம்மதியாக வாழுங்கள். நாடு பிடிக்கிற ஆசை, பேராசையால் இயற்கையைச் சுரண்டி சீரழிக்கிற ஆசை, கடவுளின் பெயரால் நாசவேலை செய்கிற ஆசை... எல்லாவற்றையும் மூட்டை கட்டிவிட்டு, ஒரே ஒரு நாள் நிம்மதியாக இருங்கள்'' - சார்லஸ், உலகத் தலைவர்களின் பதிலுக்குக்கூடக் காத்திருக்காமல் அரங்கத்தைவிட்டுச் சென்றார்.</p>
<p style="text-align: center"><img align="middle" width="489" height="480" alt="" src="http://www.vikatan.com/av/2014/05/ztrlmz/images/p74a.jpg"></p>
<p class="content"><span style="color: #ff0000"><strong>அ</strong></span>றிவியல் கழகத்தால் 581ஜி-க்கு அனுப்பிவைக்கப்பட்ட அவசர விஞ்ஞானிகள் யாராலும் மத்திய கேந்திரத்தில் நுழைய முடியவில்லை. மொத்தம் 30 பேர் வந்திருந்தனர். பிசிக்ஸ், கெமிஸ்ட்ரி, எலெக்ரானிக்ஸ், எலெக்ட்ரோ மேக்னடிக், சாஃட்வேர் இன்ஜினீயர், அஸ்ட்ரோ பிசிக்ஸ்ட்... என தலைக்கு ஒரு துறையினர் இருந்தனர். அவர்களிடம் இருந்த எந்தக் கருவியும் கேந்திரத்தைத் திறக்கவில்லை. எல்லா சங்கேத மொழிகளும் அங்கே அர்த்தம் இழந்தன. வந்திருந்த அத்தனை வல்லுநர்களும் 'என்ன செய்வது?’ என்று கையைப் பிசைந்தனர். இப்போது அவர்களுடைய தேவை கிராக்கர். எளிமையாகச் சொல்வது என்றால், ஒரு டூப்ளிகேட் சாவி. கிராக்கிங் முடிந்த பின்தான் மற்றவர்கள் தங்கள் வேலையைச் செய்ய முடியும். எங்கே அழிவுக்கான புரோகிராம் செய்யப்பட்டிருக்கிறது என்பதைக் கண்டுபிடிக்க வேண்டும். பிறகு, அதை எப்படி நிறுத்துவது என்பதை ஆராய வேண்டும். மூன்றாவது, அதைச் செயல்படாதவாறு அன்ஹிலேட் செய்ய வேண்டும். உடல் உழைப்பும் மூளை உழைப்பும் 100 சதவிகிதம் செயல்பட வேண்டும். முதலில் கிராக். மென்பொருளாளர்கள் சிலர், ஃப்ரீ அக்சஸ் டிவைஸ்களோடு மல்லுக்கட்டிக் கொண்டிருந்தனர். சிலர், கையைப் பின்னால் கட்டி நிற்பதும் முன்னால் கட்டி நிற்பதுமாக இருந்தனர்.</p>
<p class="content">இன்னும் 40 ப்ளஸ் மணி நேரத்தில் அழியப்போகும் கிரகம். மூளையில் கவுன்ட் டவுண் கடிகாரம் அடித்தது. எல்லா பக்கமும் மொழுக்கென்று இருக்கும் ஒரு கட்டடத்தின் உள்ளே போவதை எந்த இடத்தில் ஆரம்பிப்பது? எல்லாப் பரிகாரங்களும் துடைத்துவிட்ட மாதிரி இருந்தது.</p>
<p class="content">பீரங்கியால் தகர்த்துவிட்டு உள்ளே நுழைகிற ஹைதர் காலத்து முரட்டு ஐடியாவைத் தவிர வேறு ஒன்றுமே கைகொடுக்காது என்றுதான் தோன்றியது. அவர்கள் கையில் கட்டியிருந்த பிராக்ஸி கோட் ரூட்டர்கள் எல்லாமே செயல் இழந்துபோயிருந்தன. இப்படி நடக்கும் என்று கேப்ரியல் முன்னரே ஊகித்து இருந்தார். தன்னைத் தவிர வேறு யார் வந்தாலும் உள்ளே நுழையவிடாமல் எல்லா ஆணைகளையும் மாற்றியிருந்தார்.</p>
<p class="content">''ஆணைகளை மாற்ற முடியாதா?'' - விஞ்ஞானி ஒருவர் கேட்டார்.</p>
<p class="content">முடியாது என்று தெரிந்தும் கேட்கப்படுகிற சம்பிரதாயமான கேள்வி இது. உள்ளே போய் ரோஸியின் மூளையை நெருங்கினால்தான் எதுவுமே சொல்ல முடியும்.<img align="right" width="300" height="187" alt="" src="http://www.vikatan.com/av/2014/05/ztrlmz/images/p74b.jpg"></p>
<p class="content">''உடைத்துக்கொண்டு நுழையலாமா?''</p>
<p class="content">''மொத்த கேந்திரமும் ஒரே இணைப்பில் இருக்கிறது. அது வேறு வகையான பாதிப்புகளை உண்டாக்கும்.''</p>
<p class="content">யோசனை சொல்கிறேன் என்ற பேர்வழியில் சிலர் யோசிக்காமல் பேசினர். சிலரால் அதுகூட முடியவில்லை. வந்திருந்த விஞ்ஞானிகளுக்குக் கட்டடத்தைச் சுற்றிச் சுற்றி வருவதால் ஒரு பயனும் இல்லை என்பது வந்த சில நிமிடங்களிலேயே தெரிந்துபோனது. உயிரைப் பிடித்துக்கொண்டு ஊர் போய்ச் சேருவதுதான் உத்தமம் என்று நினைத்தனர்.</p>
<p class="content"><span style="color: #ff0000"><strong>அ</strong></span>ப்போதுதான் அங்கு வந்து சேர்ந்திருந்த பில்கேட்ஸ் அலுவலகப் பணியாளர்கள், இன்னும் ஒரு நாளில் கிரகத்தோடு சேர்ந்து அழியப் போகிறோம் என்ற தகவல் தெரியாமல் இன்டர்நெட் வைஃபி செய்துகொண்டிருந்தனர். சாட்டிலைட் தொடர்புகள் பக்காவாக இருந்ததால் வந்திருந்த டீம் நொடியில் ஜாலங்கள் செய்தனர். சில மணி நேரங்களில் 581 ஜி-யின் சகல கம்ப்யூட்டர்களும் பரமாத்மாவோடு கலந்த ஜீவாத்மாவாக மாறின.</p>
<p class="content">581 ஜி-யில் முதல் இ-மெயில் கணக்கை உருவாக்கிய ஏஞ்சலீனா ஜோலி, ''நான் யாருக்கு என் முதல் மெயிலைப் போடுவது?'' என்று சிரித்தார்.</p>
<p class="content">''உங்கள் கிட்டிக்கு அனுப்புங்கள்!'' பில்கேட்ஸ் இருவரையும் பார்த்துப் புன்னகைத்தார்.</p>
<p class="content">''கிட்டிக்கா?'' என்றபடி பக்கத்திலேயே இருக்கும் பிராட் பிட்டைப் பார்த்தாள்.</p>
<p class="content">''பூமியில் இன்று 100 கோடி இ-மெயிலர்கள் இருக்கிறார்கள். ஆனால், முதல் முதல் இரண்டு பேரில் இருந்துதான் ஆரம்பித்தது... எல்லா பெரிய மாற்றங்களும் ஓர் எளிமையான புள்ளியில்தான் தொடங்குகின்றன. நீராவியால் ஒரு சக்கரத்தைச் சுழற்ற முடியும் என்ற கண்டுபிடிப்பு, முதல் உலகப் போரில் அத்தனை லட்சம் பேர் இறப்பதற்குக் காரணமாகும் என்று யாராவது நினைத்திருப்பார்களா?'' - பில்கேட்ஸுக்கு அறிவியலையும் வரலாறையும் இணைத்துப் பார்த்த பூரிப்பு.</p>
<p class="content">கிரகத்தில் இருந்த பல கோடிப் பேரும் நாம் என்ன மாதிரியான ஆபத்தில் இருக்கிறோம் என்பதே தெரியாமல் கிரகப் பலனுக்காகப் பணியாற்றிக்கொண்டிருந்தனர்.</p>
<p class="content"><span style="color: #ff0000"><strong><img align="left" width="250" height="143" alt="" src="http://www.vikatan.com/av/2014/05/ztrlmz/images/p74.jpg">''ஏ</strong></span>தாவது உதவி வேண்டுமா?'' என்றபடி நின்றிருந்த ரோபோவை, என்ன மாதிரி உதவி கேட்கலாம் என்று திரும்பிப் பார்த்தான் அகிலன்.</p>
<p class="content">''பூமியோடு தொடர்புகொள்ள வேண்டும்'' - வினோதினிதான் மிடுக்காக அடித்துவிட்டாள். ரோபோ இருவரையும் கடந்து முன்னே நடந்தது. தலையை மட்டும் 180 டிகிரிக்குப் பின்பக்கமாகத் திருப்பி, ''என் பின்னால் வாருங்கள்'' என்றபோது பின்னால் என்பதில் சிறு குழப்பம் ஏற்பட்டதை இருவரும் காட்டிக்கொள்ளாமல் பின் தொடர்ந்தனர்.</p>
<p class="content">அது மேலே செல்கிறதா... கீழே இறங்கிச் செல்கிறதா... என்பதை மூளையின் மேல் கீழ் அடையாளங்களை வைத்து கண்டுபிடிக்க முடியவில்லை. மேலா, கீழா, இடமா, வலமா என்பதைச் சார்புபடுத்திப் பார்க்க முடியாத வழிகள். சில இடங்களில் நடக்க வேண்டியதுகூட இல்லை. வழியே கடந்து சென்றது.</p>
<p class="content">அவர்கள் நின்ற இடம், மைக்கேல் ஏன் அவ்வளவு அதிர்ச்சியாக இருந்தார் என்பது புரிந்தது. ரோஸியின் மிதக்கும் மூளை. குடுவையின் திரவத்தைக் காட்டி 'செரிபிரள் ஃபுளூயட்’ என்றாள் வினோதினி.</p>
<p class="content">''உங்களுக்கு என்ன வேண்டும்?'' என்றது ஒரு ஆம்ப்ளிஃபைடு குரல். அது ரோஸி!</p>
<p style="text-align: right"><span style="color: #ff0000"><strong>- ஆபரேஷன் ஆன் தி வே...</strong></span></p>
</div>
</div> </div>

		
		<div class="footer">
		
			<div class="next">
				<img  src="../../next.gif"/>
			</div>

			<div class="prev">
				<img src="../../prev.gif"/>
			</div>

			<div class="pageNumber">
				<span></span>
			</div>

		</div>

		</Body>
	</HTMl>
