	<HTML>
		<Head>
			<meta http-equiv="Content-Type" content="text/html;charset=utf-8" >

			<link rel="stylesheet" href="http://code.jquery.com/mobile/1.4.0/jquery.mobile-1.4.0.min.css" />

			<script src="http://code.jquery.com/jquery-1.9.1.min.js"></script>

			<style>
				.title1 {text-align:center;font-size:40px;color:dimgray;}
				.subtitle1{text-align:center;font-size:25px;color:dimgray;}
				.subtitle2{text-align:center;font-size:15px;color:dimgray;}
				.subtitle3{text-align:center;font-size:15px;color:dimgray;}
				.pageNumber>span{text-align:center;font-size:30px;color:dimgray;}

				.AjayPageDiv {
					display:none;
					margin-bottom:30px;
					font-size:30px;
					color:dimgray;
				}

				.next{
					float:right;
					height:50px;
					width:100px;
				}

				.next>img{
					width:100%;
					height:100%;
				}

				.prev{
					float:left;
					height:50px;
					width:100px;
				}

				.prev>img{
					width:100%;
					height:100%;
				}

				.pageNumber{
					margin-left:40%;
					float:left;
				}


			</style>

			<script type="text/javascript" >
			$( document ).ready(function() {
				$('div.AjayPageDiv').filter(":first").css("display","block");
				
				var pages = $('div.AjayPageDiv');
				var totalPages = pages.length;
				var currentPageNumber = 0;

				$('div.pageNumber>span').text("Page:" + (currentPageNumber+1) + "/" + totalPages );

				$('div.next').click(function(){
					if(currentPageNumber+1 < totalPages)
					{
						$(pages[currentPageNumber]).hide();
						$(pages[currentPageNumber+1]).show();
						currentPageNumber += 1;
						$('div.pageNumber>span').text("Page:" + (currentPageNumber+1) + "/" + totalPages );
					}
				 });

				 $('div.prev').click(function(){
				 	if(currentPageNumber >0)
				 	{
				 		$(pages[currentPageNumber]).hide();
						$(pages[currentPageNumber-1]).show();
						currentPageNumber -= 1;
						$('div.pageNumber>span').text("Page:" + (currentPageNumber+1) + "/" + totalPages );
				 	}
				 });

			});
			</script>

		</Head>
		<Body>
		<div class="header">
		
			<div class="next">
				<img  src="../../next.gif"/>
			</div>

			<div class="prev">
				<img src="../../prev.gif"/>
			</div>
		</div>


			<div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">தலையங்கம்</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img align="middle" width="300" height="125" alt="" src="http://cdnw.vikatan.com/av/2014/02/mtknjg/images/p7.jpg"></p>
<p class="content"><span style="color: #ff0000"><strong>மா</strong></span>ர்கழி, தை முடிந்த பின்னும் பனி விலகவில்லை. ஆனால், எதிர்வரும் கோடையை நினைத்தால், நமக்கு இப்போதே தூக்கம் கெடுகிறது. மின்சாரமற்ற இரவுகளின் புழுக்கமும், கொசுக்களின் ரீங்காரமும் எண்ணிப்பார்க்கும்போதே அச்சுறுத்துகின்றன. மனிதர்களின் இயல்பு வாழ்க்கை, குழந்தைகளின் படிப்பு, தொழிற்சாலைகளின் இயக்கம்... என அனைத்தையும் முடக்கிப்போடும் மின்வெட்டுக்கு என்னதான் தீர்வு?</p>
<p class="content">அனல், புனல், அணு... என நடப்பில் உள்ள மின் உற்பத்தி வடிவங்கள் அனைத்துமே சூழலுக்குக் கேடு விளைவிப்பவை என்று விஞ்ஞானிகள் எச்சரிக்கின்றனர். கேடு இல்லாத மின்சாரம் எனில், அவை காற்று, சூரிய ஒளி போன்ற மரபு சாரா எரிசக்திமூலம் கிடைப்பவையே. காற்றாலை மின் உற்பத்தியில் இந்தியாவிலேயே தமிழகம்தான் முன்னிலை வகிக்கிறது. ஆனால், அதன் உற்பத்தித் திறன் ஆண்டு முழுவதும் சம அளவில் இருப்பது இல்லை. இந்த நிலையில்தான் கடந்த ஆண்டு தமிழக அரசு சூரிய மின்சக்திக் கொள்கையை வெளியிட்டது.</p>
<p class="content">இதன்படி ஒரு கிலோவாட் சூரிய மின்சக்தி தயாரிக்கும் திட்டத்துக்கு, மத்திய அரசு 30 சதவிகித மானியம் வழங்குகிறது. இப்போது மாநில அரசு 20 சதவிகித மானியம் வழங்குவதாக அறிவித்துள்ளது. அதாவது ஆகும் செலவில் சரிபாதியை அரசு தந்துவிடும். மீதியை நாம் செலவிட்டால் போதும். சூரிய மின்சக்தியை உற்பத்தி செய்ய நினைக்கும் தொழில்முனைவோருக்கு இந்தத் திட்டம் உண்மையிலேயே வரப்பிரசாதம். தற்போதைய நிலையில் தமிழ்நாட்டில் சூரிய மின்சக்தியின் உற்பத்தித் திறன் வெறும் 20 மெகாவாட்தான். இதை 3,000 மெகாவாட்டாக உயர்த்த வேண்டும் என்பது அரசின் இலக்கு. கடந்த ஆண்டுகளில் அனுபவித்த மின்வெட்டின் கொடுமையும், தற்போது அரசு வழங்கும் மானியமும் இந்த இலக்கை எட்டிப்பிடிக்க உதவக்கூடும்.</p>
<p class="content">ஆனால், அரசு ஒரு விஷயத்தைக் கவனத்தில்கொள்ள வேண்டும். சூரிய மின்சக்தியைத் தன் வீட்டில் அமைத்துக்கொள்வது எல்லோருக்கும் சாத்தியம் அல்ல. லட்சங்களில் முதலீடு செய்யவேண்டிய இந்தத் திட்டத்தின் பக்கம், எல்லோரும் போக முடியாது. கல்வி, குடிநீர், சுகாதாரம், மின்சாரம்... போன்றவை மக்களின் அடிப்படைத் தேவைகள். இவற்றை நிறைவேற்றித் தரவேண்டியது அரசின் தலையாயக் கடமை.</p>
<p class="content">எனினும், ஆபத்து இல்லாத தொழில்நுட்பம் என்ற அடிப்படையிலும், எதிர்கால மின் தேவையைத் தீர்க்க எஞ்சியுள்ள ஒரு வாய்ப்பு என்ற அடிப்படையிலும் நம் முன்னே நம்பிக்கையாக ஒளிர்கிறது சூரிய மின்சக்தி.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">கார்ட்டூன்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="360" alt="" src="http://cdnw.vikatan.com/av/2014/02/mtknjg/images/p7a.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">கலாட்டூன்</div>
<div class="subtitle1">ஹாசிப்கான்</div>
<div class="subtitle2"></div>
<div class="content" style="border-top:1px solid #DDD;"><p style="text-align: center"><img alt="" align="middle" width="600" height="471" src="http://cdnw.vikatan.com/av/2014/02/mtknjg/images/p98.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஸ்மைல் ப்ளீஸ்!</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="477" alt="" src="http://cdnw.vikatan.com/av/2014/02/mtknjg/images/p6.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">முருகன் - நளினி... சிறைப் பறவைகளின் காதல் கதை!</div>
<div class="subtitle1">டி.அருள் எழிலன், ஓவியங்கள்: ஸ்யாம்</div>
<div class="subtitle2"></div>
<div class="content" style="border-top:1px solid #DDD;">
<p class="content"> <span style="color: #ff0000"><strong>மு</strong></span>ருகன்-நளினி காதலுக்கு வயது 23 வருடங்கள். இதில் சிறையில் பிரிக்கப்பட்டு இருவரும் தனித்திருந்த காலம்... கிட்டத்தட்ட அதே 23 வருடங்கள்! ராஜீவ் காந்தி கொலை வழக்கில் குற்றம் சாட்டப்பட்டு சிறையில் அடைக்கப்பட்டிருக்கும் முருகன்-நளினி ஜோடி, தங்கள் காதலுக்குக் கொடுத்த விலை மிக மிக அதிகம்!</p>
<p class="content">1991 பிப்ரவரி மாதம் இருவருக்கும் இடையிலான முதல் சந்திப்பு. மே மாதம் ராஜீவ் காந்தி கொலை. ஜூன் மாதம் இருவரும் கைதாகிறார்கள். அன்று முதல் இன்று வரை சிறைச் சுவர்களுக்கு இடையில் கிளைத்துக் கிடக்கிறது இவர்களின் காதல்!</p>
<p class="content">''முதல் சந்திப்பு முதல் உங்கள் காதல் கதையை விரிவாகச் சொல்லுங்கள்!'' என்று வழக்கறிஞர் மூலம் வேலூர் சிறையில் இருக்கும் முருகனிடம் பேசியதில் இருந்து...</p>
<p class="content"><span style="color: #ff0000"><strong>''நான் முருகன் அல்ல... தாஸ்!''</strong></span></p>
<p class="content"><span style="color: #ff0000"><strong><img align="right" width="200" height="122" alt="" src="http://cdnw.vikatan.com/av/2014/02/mtknjg/images/p28f.jpg">''யா</strong></span>ழ்ப்பாணம் இத்தாவில் கிராமத்தில் பிறந்தேன். ஓர் அண்ணன், ஓர் அக்கா, மூன்று தம்பிகள், மூன்று தங்கச்சிகள் என நாங்கள் மொத்தம் ஒன்பது பேர். 1987-ல் மூத்த அண்ணன் புலிகள் அமைப்பில் சேர்ந்து மாவீரர் ஆன பிறகு, நானும் புலிகள் அமைப்பில் சேர்ந்தேன். வீட்டில் எனக்கு வைத்த பெயர், ஸ்ரீகரன். அமைப்பு வைத்த பெயர், இந்து. செல்வராசா மாஸ்டர் எனக்குப் பயிற்சி அளித்தார். பயிற்சி முடிந்து புதிய உறுப்பினர்களுக்குப் பயிற்சியாளராகவும், பின்னர் புலனாய்வுப் பிரிவில் விசாரணை அதிகாரியாகவும் வேலை செய்த என்னை, எல்லோரும் 'இந்து மாஸ்டர்’ என்று அழைப்பார்கள். 1991-ம் ஆண்டு ஜனவரியில் சென்னைக்கு அனுப்பிவைக்கப்பட்டேன்.</p>
<p class="content"><img align="right" width="300" height="230" alt="" src="http://cdnw.vikatan.com/av/2014/02/mtknjg/images/p28.jpg">விடுதலைப் புலிகள் அமைப்பைப் பொறுத்தவரை, நமக்கு அளிக்கப்பட்ட வேலையைச் செய்து முடிக்க வேண்டும். அது தொடர்பான மேலதிகத் தகவல்களைப் பற்றி விசாரிக்கக் கூடாது. தற்கொலைப் போராளிகளாகச் செல்பவர்களுக்குக்கூட யாரைக் குறி வைத்துத் தாக்குதல் நடத்தப்போகிறோம் என்று தெரியாது. யாருக்காக நமது உயிரைத் தியாகம் செய்யப்போகிறோம் என்பது தாக்குதல் நாளன்றுதான் தெரிவிக்கப்படும். ஏனென்றால், யாரேனும் ஒருவர் பிடிபட்டால்கூட குழுவினரின் நோக்கத்தை அவர் மூலம் கண்டுபிடித்துவிடக் கூடாது அல்லவா! அதுதான் புலிகள் அமைப்பின் பலம். அமைப்பைச் சார்ந்த எவருடனும் பேசக் கூடாது என்ற உத்தரவோடு நான் கடல் வழியே சென்னைக்கு வந்தபோது, எனக்கு வயது 19. சென்னைக்கு வந்தவுடன், 'தாஸ்’ என்று எனக்கு நானே பெயர் சூட்டிக்கொண்டேன்!''</p>
<p class="content"><span style="color: #ff0000"><strong>அந்த முதல் சந்திப்பு!</strong></span></p>
<p class="content"><span style="color: #ff0000">''செ</span>ன்னை நகரம் எனக்குப் புதியது. முடிவற்ற அதன் பரபரப்புக்கு நான் பழக இன்னும் சில காலம் ஆகும் எனும் நிலையில், பாக்கியநாதன் என்கிற தமிழ் ஆர்வலரின் வீட்டில் தங்க வைக்கப்பட்டேன். பாக்கியநாதன், நளினியின் தம்பி. நளினியின் அம்மா பத்மாவுக்கு இரண்டு மகள்கள், ஒரு மகன் (பாக்கியநாதன்). மூத்த பெண்ணான நளினியை நான் அங்கு சென்ற நாட்களில் கண்டதில்லை. இளையவளையும் பாக்கியநாதனையுமே பார்த்திருக்கிறேன். நளினியின் அம்மாவிடம், 'உங்கள் மூத்த மகள் நளினி எங்கே?’ என்று கேட்டேன். 'ஓ..’வென்று கதறி அழுதவர், 'என்னிடம் கோபித்துக்கொண்டு பெரியம்மா வீட்டுக்குச் சென்றுவிட்டாள்’ என்று சொன்னார். 'உங்கள் மகளை உங்களுடன் சேர்த்துவைக்கிறேன்... கவலைப்படாதீர்கள்’ என்று அவரைச் சமாதானப்படுத்தினேன். அந்த அம்மாவின் கண்ணீர்தான், நளினியுடனான என் காதலுக்கு விதையாக இருந்தது.</p>
<p class="content">வார இறுதி நாட்களில் நளினியுடன் தங்கியிருப்பார் அவருடைய தங்கை. அவர் மூலம்தான் நளினி எனக்கு அறிமுகமானார். 1991 பிப்ரவரி 8-ம் தேதி முதன்முதலாக அடையாறில் நாங்கள் சந்தித்தோம். அவரைப் பார்த்தவுடன் இனம் புரியாத ஈர்ப்பு இருந்தது. ஆனால், அதைக் காதல் என்று சொல்ல முடியாது.</p>
<p class="content">அன்றைய தினம் எனது பிறந்த நாள் என்று தெரிந்தவுடன், என்னோடு வந்திருந்த அனைவரையும் அழைத்துச் சென்று எளிமையான ஒரு விருந்தை எனக்குப் பரிசாக அளித்தார். நான் எப்போதுமே என் பிறந்த நாளைக் கொண்டாடியது இல்லை. யுத்தக் களத்தில் அதற்கான வாய்ப்புகளும் இல்லை. ஆனால், நளினி என் பிறந்த நாளைக் கொண்டாடச் செய்தது எனக்குப் புதிய அனுபவமாக இருந்தது.<img align="left" width="250" height="342" alt="" src="http://cdnw.vikatan.com/av/2014/02/mtknjg/images/p28b.jpg"></p>
<p class="content">நளினியை எப்படியாவது அவருடைய தாயாருடன் இணைத்துவைக்க வேண்டும் என்ற நோக்கமும், நளினியைக் காண வேண்டும் என்ற இயல்பான எண்ணத்திலும் நான் அன்றாடம் சைக்கிளை எடுத்துக்கொண்டு அடையாறு செல்லத் தொடங்கினேன். பணியில் இருந்து அவர் வரத் தாமதமானால், காத்திருந்து அவருடன் பேசிவிட்டு அவரைப் பேருந்து ஏற்றிவிட்டு மீண்டும் ராயப்பேட்டைக்குத் திரும்புவேன். பேசும்போது பணியிடங்களில் தனக்கு சில ஆண்களால் ஏற்பட்ட தொல்லையால் வேலை இழக்க நேரிட்டதையும், மேலும் சில கவலைகளையும் நளினி என்னோடு பகிர்ந்துகொண்டார்.</p>
<p class="content">ஒருநாள் நளினிக்கு வேலை தாமதமாக முடிந்தபோது, என்னை அவர் தனியாக சைக்கிளில் ராயப்பேட்டை அனுப்ப விரும்பாமல், வில்லிவாக்கம் பெரியம்மா வீட்டுக்கு என்னையும் அழைத்துச் சென்றார். ஒரு பேருந்துப் பயணத்தில் முதன்முதலாக நாங்கள் இருவரும் நீண்ட நேரம் செலவிட்டது அப்போதுதான். நான் அவருக்கும் அம்மாவுக்கும் இடையிலான பிரிவு பற்றிப் பேசினேன். ஒரு கட்டத்தில் உடைந்து அழுதுவிட்டார். அவரது கண்ணீர் என் கைகளை நனைத்தது. அம்மாவுடன் இணையும் விஷயத்தில், நான் நளினியின் மனதில் பாதியைக் கரைத்துவிட்டேன்.</p>
<p class="content"><span style="color: #ff0000"><strong>சி</strong></span>ல நாட்கள் கழித்து, ஒரு குழுவாக நாங்கள் கோல்டன் பீச் சென்றோம். அங்கு சுற்றிப் பார்த்துவிட்டு சென்னைக்கு வர இரவு தாமதமானது. அதனால் வில்லிவாக்கம் செல்லாமல், ராயப்பேட்டையில் அவரது அம்மா வீட்டுக்கு நளினியை அழைத்து வந்துவிட்டேன். நளினி, சுமார் ஒரு வருடம் கழித்து அவருடைய அம்மாவையும் தம்பியையும் பார்த்தார். மிகவும் நெகிழ்ச்சியான தருணமாக அமைந்தது அது. நளினிக்கு என் மீது ஓர் அபிப்ராயம் வரவும், நட்பு பிரியமாக மாறவும் அந்தச் சம்பவமும் காரணமாக இருந்திருக்கலாம். எப்போதும் போர் விமானங்களையும் இடப்பெயர்வுகளையும் மட்டுமே கண்ட எனக்கு, நளினி எத்தனை பெரிய வரமாக அமைந்தார் என்பதை நான் மட்டுமே அறிவேன்.</p>
<p class="content">மார்ச் மாதம் சென்னை மெரினா கடற்கரையில் பிரமாண்டப் பொதுக் கூட்டம் ஒன்று நடந்தது. அதற்கு நானும் நளினியும் போனோம். கூட்டம் முடிந்து திரும்பி வரும்போது காந்தி சிலை அருகே சாலையைக் கடக்க முடியாத அளவுக்கு வாகன நெரிசல். 'என் கையைப் பிடிச்சுக்கோ’ என்று சொல்லி, என் கைகளைப் பற்றிக்கொண்டு சாலையைக் கடந்தார் நளினி. அந்தப் பிடிப்பிலும் வார்த்தையிலும் அவ்வளவு பிரியம். அன்று வீடு வரை இருவரும் நடந்தே வந்தோம். எங்கள் காதலுக்கு இரு தரப்பிலும் அச்சாணி விழுந்த நாள் அது!''</p>
<p style="text-align: center"><img align="middle" width="550" height="360" alt="" src="http://cdnw.vikatan.com/av/2014/02/mtknjg/images/p28a.jpg"></p>
<p class="content"><span style="color: #ff0000"><strong>''இந்தக் காதல் சிக்கலானது!''</strong></span></p>
<p class="content">''காதல் உணர்வு எங்களை ஈர்த்து இருந்தாலும், நளினியின் எதிர்கால வாழ்வு குறித்து நான் கவலைப்பட்டேன். அந்தக் கவலைகளை ஏற்றுக்கொண்ட நளினி, அதற்கான காரணங்களை நிராகரித்தார். காதலில் உறுதியாக இருந்தார். 'உன்னோடு ஒரு நாள் வாழ்ந்தாலும் போதும்’ என்றார். என்னைப் பற்றியும், என் குடும்பம் பற்றியும் கேட்டார்.</p>
<p class="content">பெரிய கனவுகள், ஆசைகள் எதுவும் எங்களிடம் இல்லாவிட்டாலும், வாழ்வின் மீது பெரும் தாகம் இருந்தது. இதை எப்படி அமைப்புக்குச் சொல்வது, நளினியின் அம்மாவும் தம்பியும் இதை எப்படி எதிர்கொள்வார்கள் என்ற எண்ணங்களுக்கு இடையில் சில நாட்கள் ஓடின. ஒரு பெண்ணாகப் பிற உயிர்கள் மீது கரிசனத்தோடு இருந்தாரே தவிர, நளினிக்கும் ஈழப் போராட்டத்துக்கும் எந்தத் தொடர்பும் இல்லை. ஒரு போராளியைக் காதலித்ததைத் தவிர, வேறு எந்தத் தவறையும் அவர் செய்யவில்லை!''</p>
<p class="content"><span style="color: #ff0000"><strong>''தேவை ஒரு தமிழ்ப் பெண்!''</strong></span></p>
<p class="content">''சிவராசன் மாஸ்டரை ஒருநாள் பார்க்கப் போனேன். 'இந்திய ராணுவத்தோடு அமைப்புக்கு ஏற்பட்ட முரண்பாட்டால், இங்குள்ள அரசியல் தலைவர்கள் பலரை நாம் பகைத்துக்கொள்ளும்படி ஆனது. ஆகவே, நல்லெண்ணத்தை வளர்க்க அவர்கள் வரும்போது மாலை அணிவிக்க தமிழ்ப் பெண் ஒருவர் வேண்டும்’ என்றார். எனக்கு தமிழகத்தில் தெரிந்த ஒரே பெண் நளினி மட்டும்தான். எங்கள் அமைப்பைச் சேர்ந்த மூத்த உறுப்பினர் சிவராசன் கேட்டார் என்று நளினியை அறிமுகம் செய்துவைத்தேன். எனக்கு அமைப்பால் வழங்கப்பட்ட அறிவுறுத்தலையும் மீறி, ஒரு மூத்த உறுப்பினரைச் சந்தித்து நளினியை அறிமுகம் செய்துவைத்தேன். நான் வாழ்க்கையில் செய்த ஒரே தவறு அதுதான்!</p>
<p class="content">தணு, சுபா இருவரையும் சில இடங்களுக்கு அழைத்துச் சென்றார் நளினி. எனக்காக, என் மீதான காதலுக்காக எந்தப் பிரதிபலனும் எதிர்பார்க்காமல் அதைச் செய்தார் நளினி. நான் வழக்கம்போல அமைப்பு சொன்ன உதிரி வேலைகளைச் செய்து வந்தேன். ராஜீவ் காந்தி ஸ்ரீபெரும்புதூரில் கொல்லப்படுவதற்கு ஒரு மாதம் முன்பு, ஏப்ரல் 22-ம் தேதி திருப்பதியில் வைத்து நளினியின் கழுத்தில் தாலி கட்டினேன். பல்வேறு நெருக்கடிகள் காரணமாக எங்கள் திருமணத்தை ரகசியமாக வைக்க வேண்டியிருந்தது!''</p>
<p class="content"><span style="color: #ff0000"><strong><img align="right" width="250" height="381" alt="" src="http://cdnw.vikatan.com/av/2014/02/mtknjg/images/p28c.jpg">அந்தக் கொலைக்குப் பின்...</strong></span></p>
<p class="content">''மே 21 இரவு, ராஜீவ் காந்தி கொல்லப்பட்டார் என்ற செய்தியைக் கேள்விப்பட்டதும், அதிர்ச்சியும் குழப்பமும் சரிவிகிதத்தில் என்னைத் தாக்கின. இரவுகள், தூக்கத்தைத் தொலைத்தன. பகல்கள், கொடுந்துயர்மிக்கதாக மாறின. விடுதலைப் புலிகள், அவர்களின் ஆதரவாளர்கள் என அனைவரையும் தேடித் தேடி வேட்டையாடியது காவல் துறை. வெளியே தலைகாட்டவே இல்லை நாங்கள். ஆனால், ராஜீவ் காந்தி கொல்லப்பட்ட ஐந்து நாட்கள் கழித்து தணுவின் படம் வெளிவந்தபோது பீதியில் உறைந்துவிட்டோம். ஒவ்வொரு நாளும் ஒவ்வொரு தகவல் எங்கள் உலகத்தைச் சுருக்கியது. நளினியின் தம்பி பாக்கியநாதனை சி.பி.ஐ. அழைத்துச் சென்ற தகவல் தெரிந்து, நளினி வீட்டுக்கு நான் சென்றபோது அவரது அம்மா என்னைத் திட்டினார்.</p>
<p class="content">'என் குடும்பத்தோட வாழ்க்கையையே நாசமாக்கிப் போட்டீங்களே’னு அழுதார். நான் மௌனமாக இருந்தேன். வேறென்ன சொல்ல முடியும்? அவர்கள் தற்கொலை செய்துகொள்ளும் முடிவில் இருந்தார்கள். நான் அவர்களைச் சமாதானப்படுத்தி, தற்கொலை முடிவை நிறுத்தினேன்.</p>
<p class="content"><span style="color: #ff0000">திருப்பதியில் மனமாற்றம்!</span></p>
<p class="content">மறுநாள் காலை நானும் நளினியும் மீண்டும் திருப்பதி சென்றோம். என்னிடம் இருந்த சயனைடு குப்பி, தண்ணீரில் நனைந்து பாழாகிவிட்டது. புதிய சயனைடு குப்பி கேட்டிருந்தேன். தற்கொலை செய்துகொள்ள முடிவு எடுத்திருந்தோம். ஆனால், திருப்பதி போன மறுநாளில் இருந்து நளினி வாந்தி எடுக்கத் தொடங்கினார். அவர் கர்ப்பமாக இருந்தார்!</p>
<p class="content">தற்கொலை முடிவைக் கைவிட்டோம். சி.பி.ஐ.-யால் தேடப்படும் என்னால், 'கர்ப்பவதி’ நளினியைக் கவனித்துக்கொள்ளவே முடியவில்லை. அவருக்கு வாந்தி நிற்கவே இல்லை. உதவிக்கு யாரையும் தொடர்புகொள்ளவும் முடியவில்லை. வேறு வழி இல்லாமல், விழுப்புரத்தில் இருந்த ஒரு நண்பரின் வீட்டுக்குச் சென்றோம். ஆனால், அவர் அங்கு இல்லை. அதனால் அங்கிருந்து சென்னைக்குத் திரும்பினோம். சைதாப்பேட்டை பேருந்து நிலையத்தில் நாங்கள் இறங்கியபோது, எங்களைக் கைதுசெய்தது போலீஸ். கைதான சில நாட்களில் எனக்கு, 'மொட்டைத் தலை’ முருகன் என்று பெயர் வைத்தார்கள். ரொம்ப வேடிக்கையான பெயர்!</p>
<p style="text-align: center"><img align="middle" width="600" height="395" alt="" src="http://cdnw.vikatan.com/av/2014/02/mtknjg/images/p28d.jpg"></p>
<p class="content"><span style="color: #ff0000"><strong>37 கிலோ கர்ப்பிணி!</strong></span></p>
<p class="content">விசாரணைக் கைதியாக செங்கல்பட்டு சிறையில் அடைக்கப்பட்டபோது, நளினி ஐந்து மாதக் கர்ப்பிணி. அப்போது அவரது எடை, வெறும் 37 கிலோ! நளினியை நான் சந்திக்க அனுமதி கிடைக்கவில்லை. நீண்ட போராட்டத்துக்குப் பிறகு சந்திக்க அனுமதி கிடைத்தது. அவரைப் பார்க்க, பெண்கள் சிறைக்கு அழைத்துச் செல்லப்பட்டேன். தரையில் அமர்ந்திருந்தார். என்னைப் பார்த்ததும் ஒரு குழந்தை போல தவழ்ந்து, தவழ்ந்து சுவர் ஓரமாக வந்து ஜன்னலைப் பிடித்தபடி எழுந்து நிற்க முயன்றார். நான் ஓடிச்சென்று தூக்க முயன்றபோது, என்னைத் தடுத்தார்கள். 'எனக்குச் சாப்பாடு பத்தலை... ரொம்பப் பசிக்குது. இப்படியே விட்டா, என் பிள்ளை செத்துப்போகும்’ என்று சொன்னார் நளினி. என்னால் கண்ணீரைக் கட்டுப்படுத்த முடியவில்லை.</p>
<p class="content">நான் என் செல்லுக்குத் திரும்பி வந்தேன். என்னைக் கைதுசெய்தபோது என்னிடம் 10,000 ரூபாய் பணம் இருந்தது. அதை என்னிடம் தரச் சொல்லியும், நளினிக்கு போதிய உணவு கொடுக்கச் சொல்லியும் சாகும் வரை தண்ணீர் அருந்தாமல் உண்ணாவிரதம் அமர்ந்தேன். அந்தப் பணத்தை என்னிடம் கொடுத்தார்கள். அதை முறைப்படி நளினியின் கணக்கில் சேர்த்து, அவருக்கு ஊட்டச்சத்துள்ள உணவு கிடைக்க ஏற்பாடு செய்தேன். பிரசவத்துக்காகக் குறித்த தேதிக்கு பல வாரங்கள் முன்னரே, நளினி பெண் குழந்தையைப் பிரசவித்தார். தாயும் குழந்தையும் மிகவும் பலவீனமாக இருந்தார்கள். மாற்றுத் துணியோ, உணவோ, எதுவுமே எங்களுக்கு இல்லை. ஒவ்வோர் இரவிலும் நளினி அனுபவித்த அந்தத் துன்பம் என்னால் வந்தது என்று இப்போதும் நினைத்து நினைத்து அழுகிறேன். சிறை அதிகாரி ஒருவர், நளினியின் நிலையைப் பார்த்துவிட்டு குழந்தைக்கு பால்மாவு வாங்கிக் கொடுத்தார். சிறைக்கு வந்த பேரறிவாளனின் அப்பா குயில்தாசன், குழந்தை அரித்ராவுக்கு கொசுவலை வாங்கிக் கொடுத்தார். கேட்க இது சாதாரணமாக இருக்கும். ஆனால், அது அப்போது மிகப் பெரிய உதவி.</p>
<p class="content"><span style="color: #ff0000"><strong><img align="left" width="280" height="408" alt="" src="http://cdnw.vikatan.com/av/2014/02/mtknjg/images/p28e.jpg">அ</strong></span>ரித்ராவுக்கு இரண்டரை வயதானபோது நளினியை சேலம் சிறைக்கு மாற்றினார்கள். அங்கே பாலுக்காகப் பசு மாடுகள் வளர்த்தார்கள். அரித்ரா அந்தப் பசுமாடுகளைப் பார்த்து ஆச்சரியமாக, 'அது என்ன?’ என்று கேட்டாள். நளினி அழுதுவிட்டாள். குழந்தையின் எதிர்காலம் குறித்த அபாயம் உணர்ந்தவர், என்னிடம் உடனே குழந்தையை வெளியுலகத்துக்குப் பரிச்சயமாக்க வேண்டும் என்றார். ஆனால், பொருத்தமான கூட்டில்தானே அந்தச் சிட்டுக்குருவி வசிக்க முடியும். காத்திருந்தோம்.</p>
<p class="content">எங்கள் வழக்கிலேயே சக சிறைவாசியாக இருந்த சுசீந்திரனின் தாயார், ஆசை ஆசையாக அரித்ராவை கோவையில் வைத்து வளர்த்தார். சில ஆண்டுகள் கழித்து ஈழத்துக்குச் சென்ற அரித்ரா, பிறகு அங்கிருந்து லண்டன் சென்றாள். இப்போது அவளுக்கு வயது 22.''</p>
<p class="content"><span style="color: #ff0000"><strong>தனிமையே இணை!</strong></span></p>
<p class="content">''இன்றும் பாதுகாப்பு என்ற பெயரில் தனிமைச் சிறையில்தான் என்னையும் நளினியையும் அடைத்துவைத்திருக்கிறார்கள். ஆறு அடி தூர இடைவெளியில் 10 பேர் சூழ்ந்து நிற்கும் சூழல்தான் நானும் நளினியும் பேசிக்கொள்ளும் 'தனிமைத் தருணங்கள்’! நீண்ட கால சிறைவாசிகளுக்கு செவித்திறன் பாதிக்கப்படும். ஆம்... எனக்கும் நளினிக்கும் செவித்திறன் பிரச்னை உள்ளது. செவித்திறன் பாதிக்கப்பட்டுள்ள இருவர், ஆறு அடி இடைவெளியில் என்ன பேசிக்கொள்ள முடியும் என்று நீங்கள் கற்பனை செய்துகொள்ளுங்கள்.</p>
<p class="content">நாளை ஒருவேளை என் தண்டனை குறைக்கப்படலாம்... அல்லது நான் தூக்கில் இடப்படலாம்! என் வாழ்வின் எஞ்சிய நாட்களை, ஒருவேளை எஞ்சினால், நான் எப்படிக் கழிக்க வேண்டும் என்பதை இந்த மதில் சுவர்களே தீர்மானிக்கும். வாழ்வின் எந்த சந்தோஷங்களையும் காணாத எனது வாழ்வில், ஒரு வானவில்லைப் போல மின்னி மறைந்த நளினியுடனான காதல் நினைவுகள் மட்டுமே என்னிடம் எஞ்சியிருக்கின்றன.</p>
<p class="content">நான் என் காதல் மனைவிக்காக கேட்பதெல்லாம் ஒன்றே ஒன்றுதான். ஓர் ஆயுள் தண்டனைக் கைதிக்கு சிறையில் என்னவெல்லாம் உரிமைகள் வழங்கப்படுமோ, அதை மட்டுமாவது நளினிக்கு வழங்குங்கள். என் காதல் மனைவிக்கு என்னால் செய்ய முடிந்ததெல்லாம், இப்படியான வேண்டுதல்கள்தான். ஆனால், அவள் எனக்காக தன் வாழ்க்கையையே கொடுத்துவிட்டாள்!''</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">லவ்வர் பாய் ஆர்யா... ட்ரீம் கேர்ள் நஸ்ரியா..!</div>
<div class="subtitle1">இளமை சர்வே</div>
<div class="subtitle2">விகடன் மாணவப் பத்திரிகையாளர்கள்</div>
<div class="subtitle3"></div>
<div class="content" style="border-top:1px solid #DDD;">
<p class="content"><span style="color: #ff0000"><strong><img alt="" align="right" width="300" height="98" src="http://cdnw.vikatan.com/av/2014/02/mtknjg/images/p90.jpg">2014</strong></span> - ம் வருடத்தின் லவ்வர் பாய் - ட்ரீம் கேர்ள் யார்? இந்தக் கேள்விக்கு விடை தெரியாமல் காதலர் தினத்தைக் கடந்துவிட முடியுமா என்ன?</p>
<p class="content">சென்ற வருடம் ஆர்யா-சமந்தா ஆகியோரைத் தேர்ந்தெடுத்த தமிழக இளைஞர்களின் இந்த வருட சாய்ஸ் யார்... யார்?</p>
<p class="content">தமிழகம் முழுக்க அலைந்து திரிந்து டீன் டிக்கெட்களிடம் 'லவ்வர் பாய் - ட்ரீம் கேர்ள்’ சர்வே படிவத்தை நீட்டினோம். 'லவ்வர் பாய்’ பட்டியலில் எட்டு ஹீரோக்களும், 'ட்ரீம் கேர்ள்’ பட்டியலில் 15 ஹீரோயின்களும் இடம் பிடித்தனர். சர்வேயில் இடம் பெறுபவர்களுக்குத் திருமணம் ஆகியிருக்கக் கூடாது என்பது விதி. இதனால் பட்டியலில் அஜித், விஜய், சூர்யா என எவர்க்ரீன் அழகன்களும் சிவகார்த்திகேயன், விஜய் சேதுபதி போன்ற சமீப டிரெண்ட் செட்டர்களும் இடம் பெறவில்லை. சீனியர் பேச்சுலர்கள் சிம்பு, ஆர்யா, விஷாலோடு லைம் லைட்டுக்கு வந்த ஜெய், அதர்வா, கௌதம் கார்த்திக், தினேஷ் போன்றவர்கள் போட்டியிட்டார்கள்.</p>
<p class="content">'ட்ரீம் கேர்ள்’ பட்டியலில் புது வரவுகள் நஸ்ரியா, ஸ்ரீதிவ்யா என அடிஷன்கள் மட்டுமே. சர்வேயில் வாக்களிப்பவர்களுக்கும் திருமணம் ஆகியிருக்கக் கூடாது என்பது கண்டிப்பான நிபந்தனை. தமிழகம் முழுக்க 2050 இளைஞர்களிடமும், 2610 யுவதிகளிடமும் சர்வே எடுக்கப்பட்டது.</p>
<p class="content">சர்வே முழுக்கவே விதவிதமான கமென்ட்ஸ். ''எத்தனை பேரு வந்தாலும், 'என் இடம் எனக்குத்தான்’னு சொல்லி அடிச்சு ஹிட் அடிச்ச நயன்தாரா. அந்த நம்பிக்கைக்காக என் ஓட்டு'' - பளிச் பாசிட்டிவ் கமென்ட் அடித்தார் சென்னையைச் சேர்ந்த கிருபா.</p>
<p class="content">''பார்க்கப் பாவமா இருக்கார். பாவமாவும் நடிக்கிறார். இந்த மாதிரி ஒரு பையனைக் கல்யாணம் பண்ணிக்கிட்டா, பஞ்சாயத்தே இல்லாம செட்டில் ஆகிடலாம்'' - ஜெய்க்கு வாக்களிக்க திருநெல்வேலி மேரியின் காரணம்.</p>
<p style="text-align: center"><img align="middle" width="400" height="580" alt="" src="http://cdnw.vikatan.com/av/2014/02/mtknjg/images/p90a.jpg"></p>
<p class="content">'' 'ராஜா ராணி’ படத்தில் பஸ் ஜன்னல் வழியா எட்டிப் பார்த்து ஒரு பழிப்பு காட்டுமே, அந்த அழகுக்காகவே நஸ்ரியாவுக்கு ரெண்டு ஓட்டு எக்ஸ்ட்ரா போடலாம்.. ஒரு ஆளுக்கு ஒரு ஓட்டுதானா?'' சந்தோஷமாகச் சலித்துக்கொண்டார் சிதம்பரம் மணி சண்முகம்.</p>
<p class="content">''பூஜா முதல் நயன் வரைக்கும் அதிக ஹீரோயின்களோட கிசுகிசுக்கப்பட்ட ஒரே ஆள் ஆர்யாதான். அதனாலேயே எனக்கு அவரைப் பத்தி நிறையத் தெரியும். மத்தவங்களைப் பத்தி அவ்வளவாத் தெரியாதே!'' - மதுரை பூர்ணிமா...</p>
<p class="content">''ஏங்க சிவகார்த்திகேயனுக்கு கள்ள ஓட்டு போடலாமா?'', ''அஞ்சலியும் தமிழ் சினிமாவில் இல்லை; அவங்க பேரும் லிஸ்ட்ல இல்லை. ஒரு ரசிகனுக்கு எத்தனை சோதனை'' இப்படி விதவிதமாகக் கலகலக்கவைத்தார்கள்.</p>
<p style="text-align: center"><img align="middle" alt="" src="http://cdnw.vikatan.com/av/2014/02/mtknjg/images/p90b.jpg"></p>
<p class="content">35 சதவிகித வாக்குகளைக் குவித்து, 'இந்த வருஷமும் நான்தான்!’ என்று பட்டம் தட்டினார் ஆர்யா. இத்தனைக்கும் 'சேட்டை’, 'இரண்டாம் உலகம்’ என ஆர்யா நடித்த இரண்டு படங்களும் 'பிலோ ஆவரேஜ்’. ஆனால், 'ராஜா ராணி’யில் நயன், நஸ்ரியா என இருவருடனும் ஆர்யாவுக்கு செட் ஆன கெமிஸ்ட்ரி, 'ஆரம்பம்’ பட அம்மாஞ்சி பாத்திரம்... அவரது வாக்கு வாங்கியைத் தக்கவைத்துவிட்டது.</p>
<p class="content">கிட்டத்தட்ட 20 சதவிகித வாக்குகளோடு இரண்டாவது இடம் பிடித்தது, 'யக்கோவ்’ என்று, தான் அழுது தமிழ்நாட்டைச் சிரிக்கவைத்த ஜெய். சென்ற வருடம் 10 சதவிகிதமாக இருந்த ஜெய்யின் வாக்கு வங்கியில், 'ராஜா ராணி’ டபுள் தமக்கா போனஸ் சேர்த்துவிட்டது.</p>
<p style="text-align: center"><img align="middle" alt="" src="http://cdnw.vikatan.com/av/2014/02/mtknjg/images/p90c.jpg"></p>
<p style="text-align: center"><img align="middle" width="600" height="129" alt="" src="http://cdnw.vikatan.com/av/2014/02/mtknjg/images/p90d.jpg"></p>
<p class="content">'நியாயமாரே...’ என்று பரிதாபமாகக் கதறி 'டாப்-3’க்குள் முன்னேறிவிட்டார் அதர்வா. கங்கிராட்ஸ். கடந்த ஒரு வருடத்துக்குள் 'ஹிட் படம்’ எதிலும் நடிக்கவில்லை சிம்பு. அதனாலேயோ என்னவோ, கடந்த வருட ரேங்கிங்கில் இருந்து சிம்புவுக்குப் பெரும் சரிவு. சென்ற வருடம் 19 சதவிகித ஓட்டு வாங்கியிருந்த சிம்புக்கு இந்த வருடம் எட்டு சதவிகிதம் சரிவுடன் நாலாவது இடத்துக்கு வந்துவிட்டார். 2013 சர்வேயில் மூன்றாவது இடத்தில் இருந்த விஷாலை, ஜெய், அதர்வாவின் முன்னேற்றம் ஐந்தாவது இடத்துக்குத் தள்ளிவிட்டது. அடுத்தடுத்த இடங்களில் தொடர்கிறார்கள் கௌதம் கார்த்திக், தினேஷ், அருள்நிதி ஆகியோர்.</p>
<p class="content"><span style="color: #ff0000"><strong>இ</strong></span>ந்த வருட ட்ரீம் கேர்ள் ஏரியா முழுக்கவே புதுமுக அதகளம். நடித்தது மூன்றே படங்கள்தான். ஆனால், துறுதுறு பேச்சும் குறுகுறு பார்வையும் நஸ்ரியாவை 16 சதவிகித வாக்குகளோடு 'ட்ரீம் கேர்ள்’ பட்டத்துக்கு அலேக் செய்துவிட்டன. 'நைட்டியை மடிச்சுக் கட்டிட்டு 'ரிங்கரிங்கா...’ பாட்டுக்கு அவங்க போட்ட ஆட்டம் ஒண்ணு போதும். ப்ச்ச்... இப்போதான் பச்சக்குனு ஃபிக்ஸ் ஆச்சு பொண்ணு. ஆனா, அதுக்குள்ள அவசரப்பட்டு கல்யாணம்னு கமிட் ஆகிருச்சு!’ என்று 'கண்ணு வியர்க்க’ வருந்தினார்கள் நஸ்ரியா ரசிகர்கள். சர்ப்ரைஸாக இரண்டாவது இடம் பிடித்திருக்கிறார் சமந்தா. கடந்த வருடம் நம்பர் ஒன் இடம் பிடித்தவர் இவர்.</p>
<p style="text-align: center"><img align="middle" width="600" height="376" alt="" src="http://cdnw.vikatan.com/av/2014/02/mtknjg/images/p90e.jpg"></p>
<p style="text-align: center"><img align="middle" alt="" src="http://cdnw.vikatan.com/av/2014/02/mtknjg/images/p90g.jpg"></p>
<p class="content">'ஒரே ஒரு ஊதா கலர் ரிப்பன்’பாட்டு, சென்ற வருட ட்ரீம் கேர்ள் சமந்தாவுக்கு இணையாக ஸ்ரீதிவ்யாவைக் கொண்டுவந்து விட்டது. இருவருமே 12 சதவிகித வாக்கு பெற்று இரண்டாம் இடம் பெற்றிருக்கிறார்கள். இத்தனைக்கும் சென்ற வருடம் சமந்தா ஹீரோயினாக நடித்து ஒரு படமும் வெளிவரவில்லை. 'தீயா வேலை செய்யணும் குமாரு’ படத்தில் கேமியோ ரோலில் தலை காட்டியிருப்பார். இருந்தாலும் இரண்டாம் இடம் பிடித் திருப்பதற்கு 'சமந்தா கிரேஸ்’ மட்டுமே காரணமாக இருக்கலாம்.</p>
<p class="content">'ஆரம்பம்’, 'ராஜா ராணி’ இரண்டிலும் நயனைத் தமிழர்கள் ரசித்திருக்கிறார்கள் என்பதற்கு சாட்சி... அவருக்கு அவர்கள் கொடுத்த நான்காவது இடம்</p>
<p class="content">(9 சதவிகிதம்). சென்ற வருடம் இரண்டாம் இடத்தில் இருந்த காஜல் அகர்வால், 'ஆல் இன் ஆல் அழகுராஜா’, 'ஜில்லா’ இரண்டு படத்திலும் சும்மாவாக, சுமாராக வந்து போனாதால், 17 சதவிகிதத்தில் இருந்து பாதியாகக் குறைந்துவிட்டார். அவருக்கு ஐந்தாவது இடம்.</p>
<p style="text-align: center"><img align="middle" width="520" height="471" alt="" src="http://cdnw.vikatan.com/av/2014/02/mtknjg/images/p90i.jpg"></p>
<p style="text-align: center"><img align="middle" width="600" height="150" alt="" src="http://cdnw.vikatan.com/av/2014/02/mtknjg/images/p90f.jpg"></p>
<p class="content">கிளாமர் காட்டிய 'அலெக்ஸ் பாண்டியன்’, 'இரண்டாம் உலகம்’ படங்கள் சறுக்கினாலும், பாந்தமாக வந்த 'சிங்கம் 2’ அனுஷ்காவுக்குக் கை கொடுத்தது என்றே சொல்ல வேண்டும். இந்த முறை அவருக்கு எட்டு சதவிகித ஓட்டு அளித்திருக்கிறார்கள் இளைஞர்கள். குடும்பக் குத்துவிளக்கு லட்சுமி மேனன் (7 சதவிகிதம்), எவர்கிரீன் த்ரிஷா (6 சதவிகிதம்), கொழுகொழு ஹன்சிகா (5 சதவிகிதம்), செம கிக் ஆண்ட்ரியா (4 சதவிகிதம்) என அனுஷ்காவைப் பின் தொடர்கிறார்கள். 3 சதவிகிதத்துக்கும் குறைவாக ஓட்டு வாங்கியிருந்தார்கள் தமன்னா, ஸ்ருதிஹாசன், அமலா பால், ப்ரியா ஆனந்த் மற்றும் டாப்ஸி.</p>
<p class="content">இந்த சர்வேயின் ரிசல்ட் இதுதான். திருமணம் ஆவது வரை ஆர்யாவை அடிச்சுக்க முடியாது, ஜெய்யும் அதர்வாவும் நல்ல படங்கள் நடித்தால் விரைவில் அந்தச் சீட்டை எட்டிப் பிடிக்கலாம். என்னதான் ஹன்சிகா, அனுஷ்கா, காஜல் கிளாமர் காட்டினாலும் ரசிகர்களில் முதல் மூன்று தேர்வு அழகு, நடிப்பு தொடர்பானதாகவே இருக்கிறது. அதுவும் துளியும் கிளாமர் காட்டாத நஸ்ரியா, ஸ்ரீதிவ்யாவுக்கு முதல் இரண்டு இடங்கள் கொடுத்திருப்பதில் மூலம் 'கொஞ்சம் நடிங்க மேடம்!’ என்று வேண்டுகோள் விடுத்திருக்கிறார்கள் ரசிகர்கள்.</p>
<p class="content">லவ்வர் பாய் ஆர்யாவுக்கும், ட்ரீம் கேர்ள் நஸ்ரியாவுக்கும் வாழ்த்துகள். அடுத்தடுத்த இடம் பிடித்தவர்கள் அடுத்த சீஸனில் ஹிட் அடிக்கவும் இதயம் பிடிக்கவும் வாழ்த்துகள்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">காதல் இன்று..?</div>
<div class="subtitle1">ஒரு டாப் ஆங்கிள் பார்வை</div>
<div class="subtitle2">பாரதி தம்பி, டி.அருள் எழிலன்,  ஓவியங்கள்: ம.செ., </div>
<div class="subtitle3"></div>
<div class="content" style="border-top:1px solid #DDD;">
<p class="content"><span style="color: #ff0000"><strong><img alt="" align="right" width="200" height="224" src="http://cdnw.vikatan.com/av/2014/02/mtknjg/images/p84.jpg">கா</strong></span>தலுக்கு இது போதாத காலம். இளவரசன் - திவ்யா காதலின் துயர முடிவு, கடந்த ஆண்டின் கசப்பான வரலாறு. எனினும், அந்தக் கசப்பு அத்துடன் முடிந்துவிடவில்லை. தமிழகத்தின் பல்வேறு பகுதிகளில் இருந்து காவல் நிலையங்களில் தஞ்சம் அடையும் காதல் ஜோடிகளின் எண்ணிக்கை அதிகரித்தபடியே இருக்கின்றன. 'இனி சென்னை ஆணையர் அலுவலகத்தில் பொதுமக்களின் மனுக்கள் பெற்றுக்கொள்ளப்பட மாட்டாது’ என்ற அறிவிப்பு வெளியானதும் முதலில் திகீர் அதிர்ச்சி அடைந்தது... காதலர்கள்தான்!</p>
<p class="content">சாதி, வர்க்கம், இனம், மதம்... போன்ற பெருஞ்சுவர்களை ஒரே தாவலில் தாண்டத் துணியும் காதலை மனம் நிறைய பாராட்டத் தோன்றும்போதே, 'அந்த இளம் பருவ முதிராக் காதல் நீடித்திருக்குமா?’ என்ற சந்தேகமும் வருகிறது. வாழ்வின் யதார்த்தம் அறியாத, சினிமா வசனங்களைப் போல வாழ்க்கையை நினைத்திருக்கும் அவர்கள், வாழ்வெனும் பெரும் சூறாவளிக்கு முன்பு தாக்குப்பிடித்து நிற்பார்களா? அத்தகைய மனத் திண்மை அவர்களுக்கு இருக்கிறதா?.. என்ற கவலைகளும் எழுகின்றன.</p>
<p class="content">மறுபக்கம் சாதி என்னும் கொடும் மிருகம், அந்த இளஞ்ஜோடிகளை எந்தவிதக் கரிசனமும் இல்லாமல் கடினமாகக் கையாள்கிறது. அடி, உதை, வீட்டுச் சிறை, சித்ரவதை, கொலை முயற்சி... என வகை, வகையாக சித்ரவதைக்கு உள்ளாக்க, வேறு வழியே இல்லாமல்தான் அவர்கள் வீட்டைவிட்டு வெளியேற நேர்கிறது என்பதையும் நாம் கவனத்தில் கொண்டாக வேண்டும். அல்லது குடும்பம் தங்கள் காதலை முதிர்ச்சியுடன் அணுகாது என்பதை உணர்ந்து அவர்கள் வீட்டைவிட்டு வெளியேறுகின்றனர்.</p>
<p class="content">இந்த நிலையில், இந்தக் காதல் ஜோடிகளை நாம் எப்படி மதிப்பிடுவது? இவர்களுடைய காதலை 'முதிராக் காதல்’ என்று சொன்னால், உறவினர்களின் வெறிபிடித்த அணுகுமுறை முதிர்ச்சியானதா?</p>
<p class="content">சங்க காலம் முதல் ஷங்கர் காலம் வரை காதலைப் பிரதானப்படுத்தியே தமிழ்ச் சமூகம் இயங்கிக்கொண்டிருக்க... இளைஞர்கள் மட்டும் இவற்றில் இருந்து அப்பாற்பட்டவர்களாக இருக்க வேண்டும் என்ற நமது எதிர்பார்ப்பு, எப்படிச் சரியானதாக இருக்க முடியும்?</p>
<p class="content"><span style="color: #ff0000"><strong>அண்மைக் கால காதல் உதாரணங்கள் சிலவற்றைப் பார்க்கலாம்... </strong></span></p>
<p class="content"><img alt="" align="left" style="width: 20px; height: 17px" src="http://cdnw.vikatan.com/av/2014/02/mtknjg/images/lovesymbal.jpg">அரூர் பக்கம் கொக்கிரப்பட்டி கிராமத்தைச் சேர்ந்த பிரகாஷ் என்கிற தலித் இளைஞரும், இடைநிலை சாதியைச் சேர்ந்த கவிதாவும் வீட்டைவிட்டு வெளியேறி பெருமாள் கோயிலில் திருமணம் செய்துகொள்கிறார்கள். கடத்தல் வழக்கில் காதல் ஜோடி இருவரையும் அழைத்து வந்த போலீஸார், சில பல மணி நேரம் காவல் நிலையத்தில் வைத்து பஞ்சாயத்து பேசுகிறார்கள். இறுதியில் கவிதா, பிரகாஷைப் பிரிவதாகச் சொல்லி பெற்றோருடன் செல்கிறார்.</p>
<p class="content"><img alt="" align="left" style="width: 20px; height: 17px" src="http://cdnw.vikatan.com/av/2014/02/mtknjg/images/lovesymbal.jpg">தருமபுரி அருகே உள்ள பறையப்பட்டியைச் சார்ந்த நிரோஷாவுக்கு இன்னும் குழந்தைக் குரலே உடையவில்லை. ஆனால், இடுப்பில் தன் குழந்தையைத் தூக்கிக்கொண்டு நிற்கிறார். காதலித்தபோதே கர்ப்பமான நிரோஷாவை, உயர்சாதி காதலனான விஸ்வநாதன் கருக்கலைப்புக்கு நிர்பந்தித்தார். அதற்கு நிரோஷா மறுத்துவிட, காதலன் தப்பியோடிவிட்டார். விஸ்வநாதன் மீது காவல் நிலையத்தில் வழக்குப் பதியப்பட்டிருக்கும் நிலையில், அந்தக் குழந்தைக்கு இப்போது வயது இரண்டு.</p>
<p class="content"><img alt="" align="left" style="width: 20px; height: 17px" src="http://cdnw.vikatan.com/av/2014/02/mtknjg/images/lovesymbal.jpg">முள்ளிப்பட்டி ரமேஷ், அருந்ததியர் சாதியைச் சார்ந்தவர். கல்லூரியில் படித்துக்கொண்டே அரிசி ஆலை ஒன்றில் வேலை பார்த்து வந்த ரமேஷ§க்கும், அரிசி ஆலை முதலாளியின் மகள் சங்கீதாவுக்கும் காதல். கடந்த வருடம் மத்தியில் வீட்டைவிட்டு வெளியேறிய சங்கீதாவை, சல்லடை போட்டுத் தேடியது அவரது குடும்பம். ஆட்கொணர்வு மனுவும் நீதிமன்றத்தில் தாக்கல் செய்யப்பட்டது. இதுவரை ரமேஷ்-சங்கீதா இருவரும் எங்கு இருக்கிறார்கள், என்ன ஆனார்கள் என்று தெரியவில்லை. சங்கீதாவின் உறவினர்களும் தங்கள் தேடுதல் வேட்டையை நிறுத்திவிட்டனர்.</p>
<p style="text-align: center"><img alt="" align="middle" width="450" height="578" src="http://cdnw.vikatan.com/av/2014/02/mtknjg/images/p84a.jpg"></p>
<p class="content">இவை, மிகச் சொற்ப உதாரணங்கள் மட்டுமே. இப்படி ஒவ்வொரு மாதமும் நூற்றுக்கணக்கான காதல் பிரச்னைகள் தமிழகத்தில் முளைத்துக் கிளைக்கின்றன. புரிந்துகொண்டு ஏற்றுக்கொள்வோர் மிகச் சிலர். 'உனக்கும் எனக்கும் ஒட்டு, உறவு இல்லை’ என்று எழுதி வாங்கிக்கொண்டு சாபம்விட்டுச் செல்வோர் ஒரு சிலர். இவற்றைத் தாண்டி ஆயுதம் தூக்கும்போதுதான் சிக்கல் வருகிறது.</p>
<p class="content"><span style="color: #0000ff"><strong>காதலை எரிக்கும் சா'தீ’! </strong></span></p>
<p class="content">சாதியோடு பொருளாதாரப் போராட்டத்தையும் எதிர்கொள்ளும் திராணியும் பெரும்பாலான கிராமப்புற இளம் தலைமுறைக்கு வாய்க்காததால் ஊரார்/உற்றாரின் அழுத்தங்களுக்கு அஞ்சிப் பிரிந்துவிடுகிறார்கள் அல்லது தற்கொலை செய்துகொள்கிறார்கள். இந்த நெருக்கடிகளைப் பயன்படுத்திக்கொள்ளும் சாதி வெறியர்கள்... ஒன்று, காதல் ஜோடிகளைக் கொலை செய்கிறார்கள் அல்லது சட்டபூர்வமான உதவியோடு பிரித்துவிடுகிறார்கள்.</p>
<p class="content">''தமிழகம் முழுக்க சாதி கலப்புத் திருமணத்துக்கு எதிர்ப்பு இருக்கிறது என்றபோதிலும், இளவரசன் மரணத்துக்குப் பின்னர் வட மாவட்டங்கள் முழுக்கக் காதல் திருமணங்களுக்கு எதிரான கொந்தளிப்பு காணப்படுகிறது. இந்தப் பகுதியில் பெரும்பான்மை சாதியைச் சார்ந்தவர்கள் கிராமங்களைக் கட்டுப்படுத்தும் இடத்தில் இருக்கின்றனர். இவர்கள்தான் பஞ்சாயத்துத் தலைவர்கள். இவர்களை மீறிக் காதலிப்போர் தப்பிப் பிழைப்பது மிகக் கடினம். மற்றபடி தலித் சமூகத்தைச் சார்ந்தவர்கள், சாதியை ஒழிக்க வேண்டும் என்று எண்ணி, மேல்சாதிக்காரர்களாகத் தேடிப் பிடித்துக் காதலிப்பது இல்லை. அந்த வயதில், பருவத்தில் காதல் வருகிறது, அவ்வளவுதான்'' என்கிறார் தருமபுரியைச் சேர்ந்த சமூக ஆர்வலர் வேடியப்பன்.</p>
<p class="content">இளவசரன்-திவ்யா விவகாரத்துக்குப் பிறகு, வட மாவட்டங்களில் காதல் என்பது கெட்ட வார்த்தையாக மாற்றப்பட்டுள்ளது. வட மாவட்ட  கிராமம் ஒன்றின் கார்த்தி - மீனா தம்பதியினரே இதற்கு உதாரணம். (தம்பதியரின் எதிர்கால நலன் கருதி பெயர்கள் மாற்றப்பட்டுள்ளன)</p>
<p class="content">''மீனா, தலித் சமூகத்தைச் சார்ந்தவர். எங்கள் காதலை என் வீட்டில் ஏற்றுக்கொண்டனர். ஆனால், மீனா வீட்டில் எதிர்ப்பு. அதையும் மீறி 2010-ல் இருவரும் திருமணம் செய்துகொண்டோம் ஒரு வருடத்துக்குள் எல்லோரும் சமாதானம் ஆனார்கள். சொந்த ஊரிலேயே எந்தப் பிரச்னையும் இல்லாமல் வாழ்ந்துவந்தோம். ஆனால், திவ்யா - இளவரசன் காதல் பரபரப்புக்குப் பிறகு, எங்களை அவர்கள் எதிர்கொள்ளும் பார்வை மாறியது. இளவரசன் மரணத்தின்போது, எங்களைச் சத்தம் இல்லாமல் ஊரில் இருந்து ஒதுக்கினார்கள். கோயில் திருவிழாவுக்கு எங்களிடம் மட்டும் வரி வாங்கவில்லை. 'ஏன்?’ என்று என் பெற்றோர் கேட்கப்போனபோது, 'உங்க மகன் தலித் பெண்ணை கல்யாணம் கட்டியிருக்கான். அந்தப் பொண்ணோட டி.சி-யைக் கொண்டாந்து பஞ்சாயத்து கமிட்டிக்கிட்ட காட்டுங்க. தலித்தா இருந்தா அந்தப் பொண்ணை வெட்டிவிடணும். மற்ற எந்தச் சாதியாக இருந்தாலும் பிரச்னை இல்லை’ என்று ஊர்ப் பஞ்சாயத்து தீர்ப்புச் சொன்னது.</p>
<p class="content">அவர்களை மீறி ஊரில் வாழமுடியாத நிலையில், உயர் நீதிமன்றத்தில் பாதுகாப்பு கேட்டு வழக்குத் தொடர்ந்தேன். நீதிமன்ற உத்தரவுக்குப் பிறகு போலீஸும் காவலுக்கு இருக்கிறது. ஆனால், அந்தப் போலீஸாரே எங்களுக்கு எதிராக வழக்குப் போடுவதோடு, சாதி வெறியர்களுக்கு ஆதரவாக நடக்கிறார்கள். அன்றாடம் கோர்ட்டுக்கும் கேஸுக்கும் அலைவதாலும், பாதுகாப்பு இல்லாததாலும் என்னால் வேலைக்கே செல்ல முடியவில்லை. ஆனால், என்ன ஆனாலும் என் மனைவியை நான்  கைவிடுவதாக இல்லை'' என்ற கார்த்திக்கு ஓர் ஆண் குழந்தை உள்ளது.</p>
<p class="content"><span style="color: #ff0000"><strong><img alt="" align="left" width="120" height="183" src="http://cdnw.vikatan.com/av/2014/02/mtknjg/images/p84c.jpg">பெற்றோரின் அரசியலும், காதலர்களின் பொறுப்பின்மையும்! </strong></span></p>
<p class="content">மிக இளம் வயதினரிடையே உண்டாகும் காதல், திருமணம் என்ற எல்லையை எட்ட முடியாமல் போவதில் பெற்றோரின் பங்கு குறித்துப் பேசுகிறார் பேராசிரியர் அ.மார்க்ஸ். ''இளம் காதலர்கள் தோல்வி அடைவதற்கு, இரு தரப்புப் பெற்றோர்களின் ஆதரவின்மைதான் காரணம். வருமானத்துக்கு வழி இல்லாமல் பெற்றோர்களின் ஆதரவும் இல்லாதபோது இந்தத் திருமணங்கள் முறியக்கூடிய நிலை ஏற்படுகிறது. இதற்கான பின்புலமாகப் பெரும்பாலும் இருப்பது சாதி உணர்வுதான். சாதி மீறிய காதல் பெற்றோர்களுக்குத் தெரியவரும்போது உயர் சாதிப் பெற்றோர்கள் உடனடியாகத் தங்களின் பெண்ணுக்கு வேறு ஒருவருக்குத் திருமணம் செய்ய முயல்கிறார்கள். இந்தச் சூழலில்தான் இளம் காதலர்கள் தப்பியோட வேண்டியுள்ளது. இதுபோன்ற சாதி மீறிய காதலைப் பொறுத்தமட்டில், இரண்டில் எது குறைந்த சாதியோ, அந்தச் சாதியைச் சார்ந்தவர்களின் ஆதரவு காதலர்களுக்குக் கிடைத்துவிடுகிறது. ஆனால், ஆதிக்க சாதியினர் இதற்கு எதிராக ஒரு வன்முறையை உருவாக்கும்போது தற்கொலை அல்லது கொலையில் முடிந்துவிடுகிறது. இளம் வயது காதல், தோல்வியில் முடிவதில்கூட சாதி ஒரு முக்கியமானப் பங்கு வகிக்கிறது!'' என்கிறார்.</p>
<p class="content">அதே நேரம் இளம் பருவக் காதல்களின் தோல்விக்கு அவர்களின் ஆளுமையின்மையும் ஒரு காரணம். இதற்கான சமூக - அரசியல் கோணத்தை விவரிக்கிறார், சாதி மறுப்பு காதல் திருமணங்கள் தொடர்பான வழக்குகளில் ஆஜரான, மனித உரிமைப் பாதுகாப்பு மையத்தின் மாநில ஒருங்கிணைப்பாளர் வழக்கறிஞர் ராஜு.</p>
<p class="content">''சாதியை மீறிக் காதலித்து வீட்டைவிட்டு வெளியேறி உயிர் அச்சுறுத்தலோடு தஞ்சம் அடைந்த சிலரின் வழக்குகளில் நாங்களே ஆஜராகி அவர்களைப் பாதுகாத்திருந்தாலும்கூட, இது தொடர்பாக சில கருத்துகளைச் சொல்லியாக வேண்டியுள்ளது.</p>
<p class="content">இன்றைய இளம் பருவக் காதல்களில் பல தோல்வியில் முடிய காரணம், அவர்களின் பொறுப்பின்மைதான். இதில் காதல் என்ற உணர்வும் செல்போனும் பெரும்பங்காற்றுகின்றனவே தவிர, அறிவுக்கோ உழைப்புக்கோ இடம் இல்லை. அதன் விளைவாகத் தங்களுடைய காதலை சாதிக்கோ மதத்துக்கோ எதிரான ஒரு கலாசாரக் கலகமாக இவர்களால் மாற்ற முடியவில்லை. அந்த எண்ணமே இவர்களிடம் இல்லை. பெரும்பாலும், ஓடிப்போகும் பெண்ணின் கழுத்தில் கிடக்கும் நகைகள் தீரும் வரை வாழ்கிறார்கள். காதல் என்பது இயல்பான ஓர் உணர்வு என்பது மாறி, அது இன்றைய தாராளமயக் கலாசாரத்தில் ஒரு நுகர்வு வெறியாக மாறிக்கொண்டிருக்கிறது. இது எப்படிப் பார்த்தாலும் கேடுதான். பள்ளிகளில் சமூக ஒழுக்கம் சார்ந்து மாணவர்களுக்குப் போதிப்பதன் மூலம் இதை ஓரளவு சரிசெய்ய முடியும்'' என்கிறார்.</p>
<p class="content"><span style="color: #ff0000"><strong>எல்லாவற்றிலும் நுனிப்புல்! </strong></span></p>
<p class="content"><img alt="" align="right" width="120" height="182" src="http://cdnw.vikatan.com/av/2014/02/mtknjg/images/p84b.jpg">ராஜு சொல்வது போல, காதலர்களின் பொறுப்பற்றத் தன்மையும் அது தோல்வியில் முடிவதற்கு முக்கியமானப் பங்கு வகிக்கிறது. இன்றைய இளைஞர்களும் யுவதிகளும் காதலில் மட்டும்தான் இப்படி ஆழமின்றி மேலோட்டமாக இருக்கிறார்கள் என்பது இல்லை. அவர்களின் மொத்தச் சிந்தனைப்போக்கும் வாழ்க்கைமுறையும் அப்படித்தான் இருக்கின்றன. எதற்கும் மெனக்கெடாத, எதிலும் நிதானம் இல்லாத, எல்லாவற்றிலும் அவசரப்படும் தன்மை அவர்களின் ஒவ்வொரு செயலிலும் நிரம்பியுள்ளது.</p>
<p class="content">குறிப்பிட்ட ஒரு விஷயத்தின் விளைவுகள் குறித்து தீர்க்கமாகச் சிந்தித்து முடிவு எடுக்கும் ஆற்றல் அவர்களிடம் இல்லை. ஆணாக இருந்தாலும், பெண்ணாக இருந்தாலும் எதைப் பற்றியும் ஆழமாகத் தெரிந்துகொள்ள வேண்டும் என்ற ஆர்வமே இல்லை. வீட்டில் ஒரு பிரச்னை என்றால், அதை எதிர்கொண்டு சமாளிக்கும் திறன் இல்லை. சொன்னதைச் செய்து, சொல்லிக்கொடுத்ததை மனப்பாடம் செய்யும் வெறும் கிளிப்பிள்ளைகளாக வளர்கிறார்கள். இந்தப் புரிதலில் இருந்துதான் இவர்களின் காதலையும் நாம் மதிப்பிட வேண்டும். அதாவது, காதலில் மட்டும் அல்ல... இவர்களின் மொத்த சிந்தனையுமே முதிரா நிலையில்தான் இருக்கிறது.</p>
<p class="content">இது எதிர்மறைப் பார்வையாகத் தோன்றலாம். நவீன இளைஞர்களின் தொழில்நுட்பத் திறமைகள் குறித்த சிலாகிப்புகள் நாள்தோறும் வந்துகொண்டிருக்கும் நிலையில், அவர்களின் 'சிந்தனை மந்தம்’ குறித்த இந்தக் கருத்து உண்மையற்றதாக எண்ண வைக்கலாம். உண்மை என்னவெனில், அத்தகைய திறமைக்கார இளைஞர்களும் இருக்கிறார்கள்தான். ஆனால், அவர்கள் எண்ணிக்கையில் மிக, மிகச் சொற்பம்.</p>
<p class="content">நாம் பேசும் பெரும்பான்மை இளைஞர்கள், 1990-களில் வந்த புதிய தாராளமயக் கொள்கையின் விளைவாக, கடந்த 20 ஆண்டுகளில் உருவான புதிய நடுத்தர வர்க்கத்தின் வாரிசுகள். அந்த நடுத்தர வர்க்கத்தின் வாழ்க்கையை நகல் எடுத்து வாழ முயற்சிக்கும், அதற்கும் கீழ் உள்ள அடுக்கின் மக்களைப் பற்றியே நாம் பேச வேண்டும். இன்று வீதிகள்தோறும் வளைய வருபவர்கள் இவர்கள்தான். இவர்களுக்குப் போராட்டம் என்றால் மெழுகுவத்தி ஏந்துவது, சமூகப் பொறுப்பு என்றால் ஊழலுக்கு எதிராக 'மிஸ்டு கால்’ கொடுப்பது, வேலையெனில், கேம்பஸில் தேடிவந்து தரப்படுவது, மகிழ்ச்சி என்பது வார இறுதிக் குடி, விளையாட்டு எனில் வீடியோ கேம்ஸ், அறிவு என்பது கூகுள் ஆப்ஸ்... இவ்வளவுதான் இவர்களின் உலகம். இத்தகைய எண்ண ஓட்டமும் வாழ்க்கைமுறையும் உள்ள இருவர் சேர்ந்து செய்யும் காதல், அடிப்படையிலேயே ஆழம் இன்றி இருப்பதில் வியப்பு இல்லை.</p>
<p class="content">இந்தப் பின்னணியில் இவர்கள், வீட்டைப் பகைத்து, உறவுகளைப் பகைத்து செய்யும் காதல் திருமணம் தோல்வியில் முடிந்தால், அது அவர்களின் சொந்தப் பிரச்னையாக மட்டும் முடிவது இல்லை. காதலுக்கு எதிரான பிரசாரத்துக்கு இத்தகைய தோல்விகள் வலுசேர்க்கின்றன. அது மேலும் சாதியை இறுக்கமாக்குவதுடன், பெண்கள் மீதான வீட்டாரின் கட்டுப்பாடுகளும் அதிகரிக்கின்றன. ஆகவே, முன் எப்போதையும்விட நிதானமாகவும்,  கவனமாகவும், பொறுப்புடனும் காதலர்கள் நடந்துகொள்ளவேண்டிய காலம் இது. அவர்களை அவ்வாறு சுதந்திரச் சிந்தனை உள்ளவர்களாக வளர்க்க வேண்டியது பெற்றோர்களின் கடமை.</p>
<p class="content">இனிவரும் காலத்தில் பெற்றோர் விரும்பினாலும், விரும்பாவிட்டாலும் பெரும்பாலான இளைஞர்கள் காதல் திருமணம்தான் செய்யப்போகிறார்கள். இதை எந்தப் பெற்றோராலும் அணைபோட்டுத் தடுத்துவிட முடியாது. காலத்தைப் பின்நோக்கி நகர்த்த முடியாது. இந்த நிலையில் பிள்ளைகளின் சிந்தனையை ஒழுங்குபடுத்தினால் அவர்கள் தேர்வுசெய்யும் வாழ்க்கைத் துணையும் சரியானவர்களாக இருப்பார்கள். மாறாக நகை, பணம், வரதட்சணை என்று பெற்ற பிள்ளையை ஒரு ரியல் எஸ்டேட் முதலீடு போல நினைத்தால், கடைசியில் அவர்கள் ஒரு பெண்ணையோ, பையனையோ காதலித்து உங்கள் முதலுக்கே வேட்டு வைப்பார்கள்.</p>
<p class="content">இதைத் தடுக்கவே முடியாது!</p>
<hr>
<p class="content"><span style="color: #ff0000"><strong>சாதிப் பஞ்சாயத்துகள்! </strong></span></p>
<p class="content"><span style="color: #ff0000"><strong>பொ</strong></span>துவாகவே கிராமங்களில் பஞ்சாயத்து என்றாலே, அது சாதிப் பஞ்சாயத்துதான். வட தமிழக மாவட்டங்களைப் பொறுத்தவரை, குறிப்பாக தருமபுரியின் சுற்றுவட்டாரப் பகுதியில் இந்தச் சாதிப் பஞ்சாயத்துகளின் வல்லமை அதிகம். போலீஸ் உள்ளிட்ட அரசு இயந்திரங்களும் இந்தப் பஞ்சாயத்துக்களின் மனம் அறிந்து நடந்து கொள்கின்றன. தருமபுரி அருகே ஒரு கலப்புக் காதல் தம்பதிக்கு எதிரான வழக்கை நடத்த, தலைக்கு 2,000 ரூபாய், 'ஊர் வரி’ வசூலிக்கிறது சாதிப் பஞ்சாயத்து!</p>
<hr>
<p class="content"><span style="color: #ff0000"><strong>''காதலை எதிர்ப்போரைத் தண்டியுங்கள்!'' </strong></span></p>
<p class="content"><span style="color: #ff0000"><strong>கௌ</strong></span>ரவக் கொலைகள் தொடர்பாக லதாசிங் என்பவரின் வழக்கில், உச்ச நீதிமன்ற முன்னாள் நீதிபதி மார்க்கண்டேய கட்ஜூவின் கருத்து மிக முக்கியமானது. ''காதல் கலப்பு மணம் புரிவது மனித உரிமை சார்ந்த உயர்ந்த பண்பாடு. சமூகத்தில் நிலவும் சாதிப் பண்பாட்டிலும், இறுக்கமான சமூகக் கட்டமைப்பிலும் கலப்புக் காதல் நெகிழ்ச்சிப் போக்கை உருவாக்கும் வல்லமைகொண்டது. இத்தகைய திருமணத்தையும் காதலையும் எதிர்ப்போர் கடுமையாகத் தண்டிக்கப்பட வேண்டும்'' என்றார் கட்ஜூ. தமிழகத்தில் சாதித் தலைவர்கள் அல்லது தங்களின் சாதிகளில் செல்வாக்குப் பெற்றவர்களாக இருப்பவர்களே அரசியல் கட்சிகளின் மாவட்டத் தலைவர்களாக இருக்கும் நிலையில், இந்த மாதிரி கொலைகளில் பாதிக்கப்பட்டோர் நீதிக்காகக் காத்திருக்க வேண்டியுள்ளது!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பிரபாகரனுக்கு சமாதானத்துக்கான நோபல் பரிசு!</div>
<div class="subtitle1">விகடன் மேடை -  அ.முத்துலிங்கம் பதில்கள்</div>
<div class="subtitle2">வாசகர் கேள்விகள்</div>
<div class="subtitle3"></div>
<div class="content" style="border-top:1px solid #DDD;">
<p class="content"><span style="color: #ff6600"><strong>குணசீலன், திருப்பூர். </strong></span></p>
<p class="content"><span style="color: #ff0000"><strong>''விமர்சனங்கள், ஓர் எழுத்தாளனை எப்படிப் பாதிக்கிறது?'' </strong></span></p>
<p class="content">''விமர்சனங்கள் முக்கியமானவை. வாசகர்கள் ஒரு புத்தகத்தை 'ஆஹா’ என்று புகழும்போது... விமர்சகர், ஆசிரியர் தலையில் சின்னத் தட்டுத் தட்டி உண்மையைச் சொல்கிறார். இது தேவையான பணிதான். ஆனால், சில விமர்சகர்கள் ஒரு நூலைப் படிக்கும் முன்னரே அதன் ஆசிரியரைப் பற்றி முன்முடிவு எடுத்து விமர்சனம் எழுதிவிடுகிறார்கள்.</p>
<p class="content">ஒருமுறை பிரபல எழுத்தாளர் நோர்மன் மெய்லருடைய புத்தகத்தை 'டைம்’ பத்திரிகை நிருபர், விமர்சனம் என்ற பெயரில் மோசமாகத் தாக்கியிருந்தார். நோர்மன் மெய்லர், அவருக்கு ஒரு கடிதம் எழுதினார்.</p>
<p class="content">'ஐயா, நீங்கள் எழுதிய அதே பத்திரிகையின் பின்பக்கத்தைப் பாருங்கள். அங்கே ஆகஅதிக விற்பனைப் பட்டியலில் முதலில் ஒரு புத்தகம் இருக்கிறது. அதை எழுதியது நான்தான். என்னுடைய பெயர் நோர்மன் மெய்லர்.’</p>
<p class="content"><img align="right" width="80" height="110" alt="" src="http://cdnw.vikatan.com/av/2014/02/mtknjg/images/p60.jpg">எழுத்தாளர்கள், விமர்சனம் பற்றி அதிகம் அலட்டிக்கொள்ளக் கூடாது. ஆங்கிலத்தில் சொல்வார்கள், 'முன்னுக்கு ஓடும் நாய்தான் பின்பக்கம் கடி வாங்கும்’ என்று. இன்னொன்றையும் நினைவில் வைக்கவேண்டும். எழுத்தாளர்களுக்கு சிலை வைப்பார்கள். விமர்சகர்களுக்கு எந்த நாட்டிலும் சிலை கிடையாது!''</p>
<p class="content"><span style="color: #ff6600"><strong>எஸ்.பஞ்சலிங்கம், மடத்துக்குளம். </strong></span></p>
<p class="content"><span style="color: #ff0000"><strong> ''சமீபமாக இலக்கியவாதிகள் ஏன் அரசியல் பேசுவது இல்லை?'' </strong></span></p>
<p class="content">''தமிழ்நாட்டில் ஒருகாலத்தில் இலக்கியத்தையும் அரசியலையும் பிரித்துப்பார்க்க முடியாமல் இருந்தது. அறிஞர் அண்ணா, கண்ணதாசன், ஜெயகாந்தன், ராஜாஜி எல்லோருமே இரண்டு தளங்களிலும் தீவிரமாக இயங்கினார்கள். இப்போதெல்லாம் ஓர் எழுத்தாளர் தன்னை ஒரு கட்சியோடு அடையாளப்படுத்தத் தயங்குகிறார். காரணத்தை நானே ஓர் எழுத்தாளரிடம் கேட்டேன். அவர், 'ஒரு நாவல் எழுதினால் அது எத்தனை திறமான நாவலாக இருந்தாலும், எதிர் அணி அந்த நாவலைத் தாக்கிப் புத்தக விற்பனையைக் கெடுத்துவிடும்’ என்றார். உலக அளவில் பார்த்தால் உயர் இலக்கியம் படைத்தவர்கள் அரசியலில் இருந்திருக்கிறார்கள். அரசியலில் இருந்து இலக்கியம் படைத்தவர்களும் உண்டு. மா சே துங் கவிதைகளை உலகத்து எந்த நாட்டுக் கவிதைகளுடனும் ஒப்பிடலாமே. சே குவேராவின் 'மோட்டார் சைக்கிள் டைரி’ இன்று உலக இலக்கியமாகிவிட்டது. வின்ஸ்டன் சர்ச்சில், இலக்கியத்துக்காக நோபல் பரிசு பெற்றவர்!''  </p>
<p class="content"><span style="color: #ff6600"><strong><img align="left" width="300" height="492" alt="" src="http://cdnw.vikatan.com/av/2014/02/mtknjg/images/p60a.jpg">ரா.பிரசன்னா, மதுரை. </strong></span></p>
<p class="content"><span style="color: #ff0000"><strong>'' 'நெருக்கடிகள்தான் கலைகளை உருவாக்கு கின்றன என்றால், நெருக்கடிகளும் வேண்டாம் கலையும் வேண்டாம்’ என்று சொல்லியிருந்தார் சுந்தர ராமசாமி. நீங்கள் சொல்லுங்கள்... இவைதான் கலையின் ஊற்றுக்கண்களா?'' </strong></span></p>
<p class="content">''நெருக்கடிகள்தான் கலையின் ஊற்றுக்கண்கள் என்றால், இன்று உலகை நிறைத்து பேரிலக்கியங்கள் தோன்றியிருக்க வேண்டும். சங்க இலக்கியங்களில் ஏழைப் புலவர்கள் ஊர் ஊராகப் போய் பாடி யாசிப்பார்கள். ஒளவையாரின் 'வாயிலோயே... வாயிலோயே...’ என்ற பரிதாபமான பாடல் சான்று. அவர்கள் ஏழ்மையின் நெருக்கடியில் படைத்தார்கள் என்று நினைக்கலாம். ஆனால் அரசர்களும் பாடியிருக்கிறார்களே! பாரதியும் புதுமைப்பித்தனும் பல நெருக்கடிகளிலும் அருமையான படைப்புகளைத் தந்தார்கள். அவர்களுக்கு வசதி வந்திருந்தால் படைப்பதை நிறுத்தியிருப்பார்களா?</p>
<p class="content">ரவீந்திரநாத் தாகூர் செல்வந்தர் வீட்டில் பிறந்து, சுகமான வாழ்க்கையை அனுபவித்தவர். அவர், இலக்கியத்துக்கு நோபல் பரிசு பெறவில்லையா? உலக இலக்கியத்தின் உச்சியில் இன்றும் போற்றப்படும் தோல்ஸ்தோய், பிரபு குடும்பத்தில் பிறந்தவர். அவருடைய கடைசிக் காலத்தைத் தவிர, அவருக்கு நெருக்கடிகளே கிடையாது என்று சொல்லலாம். அவர் படைத்த இலக்கியம் இன்றும் நிலைத்து நிற்கிறது.</p>
<p class="content">உண்மையான எழுத்தாளருக்கு நெருக்கடிகள் ஆயுதமாகின்றன. அவர் அதைத் தாண்டி எழுதுகிறார். சார்லஸ் டிக்கென்ஸ் ஏழ்மையான குடும்பத்தில் பிறந்தவர். வாழும்போதே எழுத்து ஊதியத்தினால் அதி செல்வந்தர் ஆனவர் இவர் ஒருவர்தான். வசதி வந்த பின்னர் அவருடைய எழுத்து கூர்மைப்பட்டதே ஒழிய, தரம் குறையவே இல்லை!''</p>
<p class="content"><span style="color: #ff6600"><strong>மணிமாறன், திருவாடானை. </strong></span></p>
<p class="content"><span style="color: #ff0000"><strong> ''பிரபாகரன் குறித்து?'' </strong></span></p>
<p class="content">''என்னுடைய மேசையில் உலக வரைபடம் ஒன்று ஒட்டப்பட்டிருக்கிறது. இது 60 வருடங்களுக்கு முந்தைய உலகப்படம். இந்த வரைபடத்துக்கும் இன்றைய உலகத்துக்கும் சம்பந்தம் கிடையாது. படத்தில் காணப்படும் நாடுகள் பல இப்போது கிடையாது. இன்றைய நாடுகள் பல அப்போது இல்லை. உதாரணமாக, கொசோவோ, சேர்பியா, கிழக்கு திமோர், எரித்திரியா, தெற்கு சூடான் ஆகிய எல்லாமே புதிய நாடுகள். இன்னொரு நாட்டில் இருந்து பிரிந்து தனி நாடானவை.</p>
<p class="content">1995-ம் ஆண்டு கனடாவின் மாகாணமான கியூபெக்கில் நடந்த வாக்கெடுப்பைப் பார்த்து நான் அதிசயித்தது உண்டு. 'கியூபெக், தொடர்ந்து கனடாவில் அங்கமாக இருக்க வேண்டுமா அல்லது பிரிந்துபோக வேண்டுமா?’ இதுதான் கேள்வி. 50.58 சதவிகிதம் மக்கள் 'பிரியக் கூடாது’ என்று வாக்களித்தார்கள். 49.42 சதவிகிதம் பேர் 'பிரியவேண்டும்’ எனும் விருப்பத்தைத் தெரிவித்தார்கள். இந்தத் தீர்ப்பின் பிரகாரம், கியூபெக் மாகாணம் இன்றும் கனடாவின் ஒரு பகுதியாகத் தொடர்கிறது. மிகக் குறைவான வாக்கு வித்தியாசத்தில் கியூபெக் பிரிந்துபோக முடியவில்லை.</p>
<p class="content">இப்படி ஒரு நாட்டிலிருந்து பிரிவதற்கு வழி, பொது வாக்கெடுப்பு. இரண்டாவது, சமாதானப் பேச்சுவார்த்தை. மூன்றாவது... போர்.     30 ஆண்டுகளாக வடக்கு அயர்லாந்தில் அடக்குமுறையை எதிர்த்துப் போர் நடந்தது. இறுதியில் பேச்சுவார்த்தையில் வெற்றி கிட்டியது. அதற்குப் பாடுபட்ட ஜோன் ஹியூம் என்பவருக்கு சமாதானத்துக்கான நோபல் பரிசு கிடைத்தது.</p>
<p class="content">பாலஸ்தீன விடுதலை இயக்கத்தின் தலைவர் யாசர் அராஃபத், பாலஸ்தீனத்தை மீட்பதற்காகப் போராடினார். 1993-ம் ஆண்டு ஒஸ்லோ பேச்சுவார்த்தையில் கலந்துகொண்டு இவர் சமாதான உடன்படிக்கையில் கையெழுத்திட்டார். 1994-ம் ஆண்டு அவருக்கு சமாதானத்துக்கான நோபல் பரிசு வழங்கப்பட்டது.</p>
<p style="text-align: center"><img align="middle" width="500" height="344" alt="" src="http://cdnw.vikatan.com/av/2014/02/mtknjg/images/p60b.jpg"></p>
<p class="content">நெல்சன் மண்டேலாவை எடுப்போம். இவர் வெள்ளையர் அடக்குமுறையை எதிர்த்து ஆயுதம் ஏந்திப் போராடினார். சிறையில் அடைத்தார்கள். தன் வழியை மாற்றி அகிம்சைப் போராட்டத்தைத் தொடர்ந்தார். அவர் விடுதலையாகி தென் ஆப்பிரிக்காவின் தலைவர் ஆனார். அவருக்கு 1993-ல் சமாதானத்துக்கான நோபல் பரிசு கிடைத்தது. ஒரு புது நாடு, பேச்சுவார்த்தை மூலம் உண்டாகலாம். கனடாவில் செய்ததுபோல பொது வாக்கெடுப்பதும் ஒரு வழி.</p>
<p class="content">இலங்கையில் பிரபாகரன் அடக்குமுறையை எதிர்த்து மக்களின் அடிப்படை உரிமைகளுக்காகப் போராடினார். பலமுறை பேச்சுவார்த்தைகள் நடந்தன. உலக நாடுகள் பெரிதும் அக்கறை காட்டாததால், சமாதானம் தள்ளிப்போனது. அதில் வெற்றி கிட்டியிருந்தால், இன்று அமைதி நிலவியிருக்கும். பிரபாகரனுக்கு நோபல் சமாதானப் பரிசு சாத்தியமாகியிருக்கும். ஒரு புது நாடும் கிடைத்திருக்கும்! ஹும்ம்.. என்ன செய்வது!?''</p>
<p class="content"><span style="color: #ff6600"><strong>குமரேசன், சென்னை. </strong></span></p>
<p class="content"><span style="color: #ff0000"><strong> ''நான் உணர்ந்த வரை உங்கள் கட்டுரைகளின் சிறப்பம்சம், மிக மிக சுவாரஸ்யமான உதாரணங்கள்/உவமைகள். சொல்ல வந்த விஷயத்தை லகுவாக்கும். அந்த உவமைகள் பெரும்பாலும் சம்பவங்களாக இருக்கின்றன. வரலாறு, அரசியல், சமகாலம் என்று பலவாரியாக இருக்கும் அந்த உவமைகளை எங்கிருந்து பிடிக்கிறீர்கள்?''  </strong></span></p>
<p class="content">''சங்க இலக்கியங்களில் இருந்துதான். என்னுடைய நண்பர் பேராசிரியர் சொல்வார், 'சங்க இலக்கியங்களில் இல்லாத உவமைகளை வேறு எங்கேயும் காண முடியாது’ என்று. புறநானூறு 193 'சேற்றில் அகப்பட்ட மான்போல தப்ப முடியாத வாழ்க்கை...’ என்று சொல்லும். இன்னொரு பாடல் 'ஈசல்போல ஒருநாள் வாழ்வு...’ என்று உவமை காட்டும். குறுந்தொகை 'அணில் பல் போல முட்கள்...’ என்று அழகான உவமை தரும். 'முல்லைப் பற்களைக் காட்டிச் சிரித்தாள்...’ என்று பழைய இலக்கியம் வர்ணிக்கும். ஆனால், அதை அப்படியே சமகாலத்தில் எழுத முடியாது. காலத்துக்கு ஏற்ப மாற்றம் வேண்டும். 'உறையிலிருந்து உருவிய குறுந்தகடுபோல பளீரென்று சிரித்தாள்’ என்று சொல்லலாம்!''</p>
<p class="content"><span style="color: #ff6600"><strong>சித்திரவேலு, கருப்பம்புலம். </strong></span></p>
<p class="content"><span style="color: #ff0000"><strong> ''உங்கள் குடும்பத்தினர் பற்றி பகிர்ந்துகொள்ளுங்கள்!'' </strong></span></p>
<p class="content">''என் குடும்பத்தைப் பற்றிப் பெரிதாகச் சொல்லிக்கொள்ள ஒன்றும் இல்லை. அம்மா அப்பாவுக்கு நாங்கள் ஏழு பிள்ளைகள். ஐந்து ஆண்கள், இரண்டு பெண்கள். நான் ஐந்தாவது. அம்மாவுக்கு இதிகாசங்களில் பரிச்சயம் உண்டு. அவர்தான் சிறுவயதில் எனக்கு இலக்கிய ஆர்வத்தை ஊட்டியவர். நான் மணமுடித்த பெண்ணின் பெயர் கமல ரஞ்சனி. காதல் திருமணம். என் மனைவி, ஆரம்பத்திலிருந்தே என் எழுத்து வேலைக்கு உறுதுணையாக இருக்கிறார். மகன் பெயர் சஞ்சயன். சூழலியல் விஞ்ஞானி. பி.பி.சி., டிஸ்கவரி, நேஷனல் ஜியோகிராபி, பி.பி.எஸ். போன்றவற்றுடன் இணைந்து சூழலியல் ஆவணத் திரைப்படங்கள் பலவற்றில் பங்காற்றியவர். மகள் வைதேகி. சொந்த நிறுவனத்தில் பணியாற்றுகிறார். அவருடைய மகள் அப்ஸரா. இவ்வளவுதான் என் இனிமையான குடும்பம்!''</p>
<p class="content"><span style="color: #ff6600"><strong>சண்முகப்பாண்டியன், சின்ன சேலம். </strong></span></p>
<p class="content"><span style="color: #ff0000"><strong> ''நீங்கள் நாவல் பக்கம் கவனம் செலுத்துவதே இல்லையே! வருங்காலத்தில் ஏதேனும் நாவல் எழுதும் உத்தேசம் உண்டா?'' </strong></span></p>
<p class="content"> ''சிறுகதை எழுதுவது என்றால் ஒரு மாதம் போதும். நாவலுக்கு குறைந்தது இரண்டு வருடங்களை ஒதுக்கவேண்டும். இதுதான் நாவல் எழுதுவதில் உள்ள பிரச்னை. டேவிட் ஜேம்ஸ் டங்கன் என்கிற நாவலாசிரியரைச் சந்தித்தேன். கடந்த ஐந்து வருடங்களாக ஒரு நாவல் எழுதுகிறார். இந்த ஐந்து வருடமும் அவருக்கு வருமானம் இல்லையென்று சொன்னார். கட்டுரை, கதைகள் எழுதினால் அவ்வப்போது பணம் கிடைக்கும். பலர் நாவல் எழுதாததற்கு இதுதான் காரணம்!</p>
<p class="content">முன்னர் 'உண்மை கலந்த நாட்குறிப்புகள்’ என்ற நாவல் எழுதியிருக்கிறேன். இப்போது 'கடவுள் தொடங்கிய இடம்’ என்ற தலைப்பில் ஒரு நாவல் எழுதி வருகிறேன். 200 பக்கங்களுக்கும் குறைவாகவே இருக்கும். இலங்கையில் இருந்து அகதியாகப் புறப்பட்ட ஒருவனின் கதை. ஏற்கெனவே பலர் எழுதிய பின்புலம்தான். ஆனால், இது கதையிலும் சொல்முறையிலும் வித்தியாசப்படும்!''</p>
<p class="content"><span style="color: #ff6600"><strong>எஸ்.பஞ்சலிங்கம், மடத்துக்குளம். </strong></span></p>
<p class="content"><span style="color: #ff0000"><strong> ''அன்று கலைக் கல்லூரியில் படித்த எங்கள் கையில் ஜெயகாந்தன், தி.ஜானகிராமன், அசோகமித்திரன்.. எழுதிய புத்தகங்கள் இருக்கும். ஆனால், இன்று பாடப் புத்தகத்தைத் தவிர இளைஞர்கள் கையில் எந்தப் புத்தகமும் இல்லையே?! ஏன் இந்த நிலை?'' </strong></span></p>
<p class="content">''இப்போதைய இளைஞர்கள் கைகளில் செல்பேசிகள் உள்ளனவே, கவனிக்கவில்லையா? அவற்றில் உலகத்தையே தரவிறக்கம் செய்யலாம். இணையதளங்களில் அறிவியல் கட்டுரைகளும் இலக்கியமும் நிறைய கிடைக்கின்றன. மின்நூல்கள் ஆங்கிலத்திலும் தமிழிலும் வந்துவிட்டன.</p>
<p class="content">வெளியே புறப்படும்போது என் செல்பேசியில் குறைந்தது இரண்டு ஆங்கில நூல்களும் இரண்டு தமிழ் நூல்களும் இருக்கும். நீங்கள் நினைப்பதுபோல இலக்கியம் படிக்கும் தமிழ் வாசகர்கள் அருகிவிடவில்லை. உலகமெங்கும் நிறைந்திருக்கும் அவர்களின் அளவும் தரமும் வெகுவாக உயர்ந்திருக்கிறது. இது எனக்கு எப்படித் தெரியும்? அவர்களிடமிருந்து வரும் கேள்விகளை வைத்து ஓரளவுக்கு அனுமானிக்கலாம்.</p>
<p class="content">நான் வசிக்கும் ஒன்ராறியோ மாகாணத்தின் அடையாள மலர் ரில்லியம். அதைப் பறிக்கக் கூடாது என்பது சட்டம். எப்படித் தெரியும்? செல்பேசியில் வந்த செய்திதான்.</p>
<p class="content">தன் நிழலைக் கண்டு பயந்தோடும் விநோதமான பிராணி கனடாவில் உண்டு. அதன் பெயர் நிலப்பன்றி. இதுவும் செல்பேசித் தகவல்தான். ஆகவே, கையிலே கதைப் புத்தகத்தைச் சுருட்டி வைத்துக்கொண்டு அலைந்த காலம் எப்பவோ மறைந்துவிட்டது!''</p>
<p style="text-align: right"><span style="color: #ff0000"><strong>- இன்னும் கதைக்கலாம்... </strong></span></p>
<hr>
<p class="content"><img align="left" style="width: 10px; height: 5px" alt="" src="http://cdnw.vikatan.com/av/2014/02/mtknjg/images/dot3(1).jpg">''சிறுகதைகளுக்கான தேவை இன்னமும் மிச்சம் இருக்கிறதா?''</p>
<p class="content"><img align="left" style="width: 10px; height: 5px" alt="" src="http://cdnw.vikatan.com/av/2014/02/mtknjg/images/dot3(1).jpg">''ஓரினச்சேர்க்கை சார்ந்த உலக இலக்கியங்கள் இருக்கிறதா?''</p>
<p class="content"><img align="left" style="width: 10px; height: 5px" alt="" src="http://cdnw.vikatan.com/av/2014/02/mtknjg/images/dot3(1).jpg">''சினிமாவில் எழுத் தாளர்கள் மீது நாயகிகள் மையல்கொள்வது போல காட்சிகள் வருகின்றன. நிஜத்தில் அதுபோல உங்களுக்கு ஏதேனும் நடந்திருக்கிறதா?''</p>
<p style="text-align: right"><span style="color: #ff0000"><strong>அடுத்த வாரம்...</strong></span></p>
<hr>
<p class="content"><img align="left" width="25" height="47" alt="" src="http://cdnw.vikatan.com/av/2014/02/mtknjg/images/p60c.jpg">அன்பு வாசகர்களே... எங்களுடன் தொடர்புகொள்ளும்போது உங்கள் செல்போன் எண்/இ-மெயில் முகவரி குறிப்பிட மறக்காதீர்கள். உங்கள் படைப்புகள் எதுவானாலும் ஒரு பிரதி எடுத்துவைத்துக்கொண்டு அனுப்புங்கள். தபால் தலை மற்றும் சுயவிலாசமிட்ட உறை இணைக்க வேண்டாம். படைப்பு தேர்வாகாதபட்சத்தில் திருப்பி அனுப்ப இயலாது. இரண்டு மாதங்களுக்குள் எங்களிடம் இருந்து தகவல் கிடைக்காவிட்டால், உங்கள் படைப்பு தேர்வு பெறவில்லை என்பதைப் புரிந்துகொள்ள வேண்டுகிறோம்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">காதல்... காதல்... மேலும் காதல்!</div>
<div class="subtitle1">ஆ.அலெக்ஸ்பாண்டியன்</div>
<div class="subtitle2"></div>
<div class="content" style="border-top:1px solid #DDD;">
<p class="content"> <span style="color: #ff0000"><strong>க</strong></span>ணினியுடன் எட்டு மணி நேர வேலை, திருமணம், குடும்பம், இ.எம்.ஐ., இன்க்ரிமென்ட், எதிர்காலம் பற்றி அன்லிமிட்டெட் கவலை... என வாழும் லட்சக்கணக்கான இந்திய இன்ஜினீயர்களில் ஒருவராகத்தான் சில வருடங்களுக்கு முன்பு வரை இருந்தார் ரவீந்தர் சிங். ஆனால் இப்போது, இந்திய இளமைப் பட்டாளத்தை வாசிக்கவைக்கும் பெஸ்ட் செல்லிங் எழுத்தாளர்!</p>
<p class="content">வட இந்தியக் காதல் ஜோடிகள் அளிக்கும் காதலர் தினப் பரிசுகளில் ரவீந்தரின் நூல்களும் தவறாமல் இடம் பிடிக்கின்றன. காதல் புகழ் பாடும் நாவல்கள் மூலமாகவே ஃபோர்ப்ஸ் இதழின் டாப் 100 பிரபல இந்தியர்கள் பட்டியலில் இடம்பெற்ற ரவீந்தர், எழுத்தாளரான கதை ரொம்பவே சுவாரஸ்யம்...</p>
<p class="content">''கொல்கத்தாவின் மிடில் கிளாஸ் குடும்பத்தைச் சேர்ந்தவன். வறுமையான சூழல். வாழ்க்கையில் நான் ஆசைப்பட்ட இரண்டு விஷயங்கள்... ஐ.டி நிறுவன வேலையில் மாதம் 10,000 சம்பளம்; ஒரு வெஸ்பா ஸ்கூட்டர். இது இரண்டுமே கைக்கெட்டும் சமயம், வீட்டில் என்னைத் திருமணம் <img align="right" width="250" height="449" alt="" src="http://cdnw.vikatan.com/av/2014/02/mtknjg/images/p34.jpg">செய்துகொள்ளச் சொன்னார்கள். திருமண வெப்சைட் மூலமாக குஷி அறிமுகமானார். கட்டாயத்தின் பேரில் நடந்த அந்தச் சந்திப்பு, பின்னர் காதலாகியது. ஒரு பிப்ரவரி 14-ல் நிச்சயதார்த்தத்துக்கு தேதி குறித்துக் காத்திருந்தபோது, குஷி ஒரு விபத்தில் சிக்கினாள். மருத்துவமனையின் ஐ.சி.யு. பிரிவில் குஷி கொஞ்சம் கொஞ்சமாக இறந்துகொண்டிருக்க, கையில் நிச்சயதார்த்த மோதிரம், கண்களில் நீர்,        நெஞ்சில் காதல்... என அந்தச் சூழலைக் கடக்க முடியாதவனாக தவித்துக்கொண்டிருந்தேன். ஆனால், காலத்துக்கு இரக்கமே இல்லை. குஷியை என்னிடமிருந்து பறித்துக்கொண்டது.</p>
<p style="text-align: left">என் காதல் கதை, முடிவே இல்லாமல் பாதியில் நின்றதை என்னால் ஏற்றுக்கொள்ள முடியவில்லை. குஷியை என் வாழ்க்கைக்குள் மீண்டும் கொண்டுவர மனசு துடித்தது. அப்போது எனக்குக் கிடைத்த வடிகால்தான் எழுத்து. மூன்று புள்ளிகளோடு முடிந்த ரவீந்தர்-குஷி காதல் கதையை, கமா போட்டு எழுதத் தொடங்கினேன். அதன் பிறகு நடந்த எதுவுமே நான் எதிர்பார்க்காதது!'' - தன்னைப் பற்றி ரவீந்தர் சிங் சுருக்கமாகச் சொல்வது இது!</p>
<p class="content">தனக்கும் குஷிக்கும் இடையிலான காதலையே 'I Too Had a Love Story’ நாவலாக எழுதினார் ரவீந்தர். வெளியான நான்கு மாதங்களில் 10,000 பிரதிகள் விற்று ரெக்கார்ட் அடிக்க, ரவீந்தர் பெயரோடு 'பெஸ்ட் செல்லிங் எழுத்தாளர்’ அடைமொழி சேர்ந்துகொண்டது. ஃபேஸ்புக், ட்விட்டர் தொடங்கி, செல்லும் இடமெல்லாம் ரவீந்தரை இளைஞர்கள் கூட்டம் பின்தொடர்ந்து தங்கள் காதல் கதைகளை, சந்தோஷம், கவலைகளைப் பகிர்ந்துகொண்டது. அப்படி தன் வாசகர்கள் பகிர்ந்துகொண்ட இணைந்த காதல், பிரிந்த காதல், திருமணமாகி விவாகரத்தான காதல் கதைகளை அடிப்படையாகக்கொண்டு, 'Can Love Happen Twice?’ என இரண்டாவது நாவலை எழுதினார் ரவீந்தர். அதுவும் சிக்ஸர் ஹிட்!</p>
<p class="content"><img align="left" width="300" height="140" alt="" src="http://cdnw.vikatan.com/av/2014/02/mtknjg/images/p34a.jpg">ஆறு வருடங்களில் நான்கு பெஸ்ட் செல்லிங் நாவல்கள் என ரவீந்தரின் கிராஃப் எகிறி நிற்கிறது. வாசகர்கள் அனுப்பிய 2,000 காதல் அனுபவங்களில் இருந்து சிறந்ததைத் தேர்ந்தெடுத்து பிரசுரித்த தொகுப்பே ரவீந்தரின் நான்காவது நாவலான, 'Love Stories That Touched My Heart’!</p>
<p class="content">''எழுத்தாளர் ஆவேன் என்று நான் கனவிலும் நினைத்துப் பார்க்கவில்லை. ஆனால், நானாகவே இனி எழுத்து உலகில் இருந்து விலக நினைத்தாலும் அது முடியாது போல!'' என உற்சாகமாகச் சொல்லும் ரவீந்தரின் மனைவி பெயர் குஷ்பூ சௌகான்.</p>
<p class="content">'என்னது... காதலி இறந்த சோகத்தில் இருந்தவர் திருமணம் செய்து கொண்டாரா?!’ என அதிர்ச்சி ரியாக்ஷன் காட்ட வேண்டாம். ஏனென்றால், காதல் மீண்டும் மீண்டும் கிளைத்து முளைக்கும் என்பதுதானே ரவீந்தரின் சக்சஸ் ஃபார்முலா!</p>
<p class="content">''என் தோழிகள் சொல்லித்தான்   'I Too Had a Love Story’ நாவலைப் படித்தேன். படிக்கப் படிக்க என்னால் கண்ணீரை அடக்கவே முடியவில்லை. நாவல் தந்த சோகத்தில் இருந்து மீள முடியாமல், சமூக வலைதளம் மூலம் ரவீந்தருக்கு ஆறுதலும் வாழ்த்தும் சொன்னேன். சில நாட்களுக்குப் பிறகு அவரிடம் இருந்து பதில் வந்தது. பிறகு சாட்டிங்கில் பேசத் தொடங்கினோம். திடீரென்று ஒருநாள் என் அலுவல கத்துக்கு அருகில் இருக்கும் நிறுவனத்துக்கு பணி மாறுதல் கிடைத்துவிட்டது என்று என் முன் நின்றார். அப்புறம் அடிக்கடி மீட்டிங், சாட்டிங், காபி ஷாப் என காதல் கொண்டு கல்யாணம் செய்து கொண்டோம்!'' என்கிறார் குஷ்பூ.</p>
<p class="content">காதல் காதல் மேலும் காதல்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">லவ் சீன் மா லவ் சினிமா!</div>
<div class="subtitle1">க.நாகப்பன் </div>
<div class="subtitle2"></div>
<div class="content" style="border-top:1px solid #DDD;">
<p class="content"> <span style="color: #ff0000"><u><strong>'லவ் இஸ் வெல்... லவ் இஸ் வெல்’ என காதலுக்காக உருகும் மருகும் படங்களில் இருந்து காதல் சீன்களின் டிரெய்லர் இங்கே... </strong></u></span> </p>
<p class="content"><span style="color: #0000ff"><u><strong>படம்: சிப்பாய் </strong></u></span></p>
<p class="content"><span style="color: #ff0000"><strong>இயக்குநர்: </strong></span><span style="color: #ff6600"><strong>சரவணன் </strong></span></p>
<p class="content"><span style="color: #ff0000"><strong>இடம்: </strong></span><span style="color: #ff6600"><strong>கல்லூரியின் பெண்கள் விடுதி/வெளிப்புறம்/இரவு. </strong></span></p>
<p class="content"><span style="color: #ff0000"><strong>நடிகர்கள் : </strong></span><span style="color: #ff6600"><strong>'ஜீவா’ கௌதம் கார்த்திக். 'தேன் தமிழ்’ லட்சுமி மேனன். </strong></span></p>
<p class="content"><span style="color: #ff0000"><strong>சூழல்:</strong></span><span style="color: #ff6600"><strong> சினிமா, டிஸ்கொதே என்று ஜாலி இளைஞன் ஜீவா. மகளிர் கல்லூரி மாணவி தேன்தமிழ், கம்யூனிஸச் சிந்தனைகளோடு செயல்படுபவர். கல்லூரித் தேர்தலில் போட்டியிடும் தேன் தமிழுக்கு உதவுகிறார் ஜீவா. </strong></span></p>
<p class="content">தேன் தமிழ், விடுதியில் தூங்கிக்கொண்டிருக்க, திடீரென விளக்கு வெளிச்சம் முகத்தில் பட்டு எழுந்துகொள்கிறார். வெளியே எட்டிப்பார்த்தால் விடுதி முழுக்க, நியான் விளக்குகளால் 'VOTE FOR  தேன் தமிழ்’ என்று அலங்கரிக்கப்பட்டிருக்கிறது. ஆச்சரியத்துடன் அதை சுற்றிச் சுற்றிப் பார்க்கும்போது, அங்கு நிற்கும் ஜீவாவைப் பார்க்கிறார்.</p>
<p class="content"><span style="color: #ff0000"><strong>தேன்:</strong></span> ''ஜீவா... நீங்களா? நீங்க ஒருத்தராவா இவ்வளவு வேலையும் பண்ணீங்க?''</p>
<p class="content"><span style="color: #ff0000"><strong>ஜீவா: </strong></span> ''நாலு பேருக்கு நல்லது நடக்கணும்னா, ஒரு தனி மனுஷன் கஷ்டப்படுறது தப்பே இல்லை தோழர்!''</p>
<p class="content">அப்போது சத்தம் கேட்டு வாட்ச்மேன் விசில் அடித்தபடி வருகிறார்...</p>
<p class="content"><span style="color: #ff0000"><strong>தேன்: </strong></span> ''ஐயோ வாட்ச்மேன் முழிச்சிக்கிட்டாரு!'' என்று ஜீவாவின் கையைப் பிடித்து இழுத்துக்கொண்டு மறைவான ஓர் இடத்தில் ஒளிந்துகொள்ளும் தேன்தமிழ், ஜீவாவிடம் குறும்பாகக் கேட்கிறார்...</p>
<p class="content"><span style="color: #ff0000"><strong>தேன்:</strong></span> ''என் மேல மட்டும் என்ன தனிப்பட்ட அக்கறை?''</p>
<p class="content"><span style="color: #ff0000"><strong>ஜீவா: </strong></span>''இல்ல... எல்லாரும் நல்லா இருக்கணும்னு நீங்க நெனைக்கிறீங்க. நீங்க நல்லா இருக்கணும்னு நான் நெனைக்கிறேன். ஆமா... இந்த வாட்ச்மேன் பேரு என்ன?''</p>
<p class="content"><span style="color: #ff0000"><strong><img align="right" width="300" height="242" alt="" src="http://cdnw.vikatan.com/av/2014/02/mtknjg/images/p24.jpg">தேன்:</strong></span> ''சந்திரமௌலி.''</p>
<p class="content">ஜீவா: ''என்னது சந்திரமௌலியா?''</p>
<p class="content"><strong><span style="color: #ff0000"><strong>தேன்:</strong></span></strong> ''ம்...''</p>
<p class="content"><strong><span style="color: #ff0000"><strong>ஜீவா: </strong></span></strong>(உடன் சத்தமாக 'மௌனராகம்’ கார்த்திக் போல) ''சந்திரமௌலி... மிஸ்டர் சந்திரமௌலி..!''</p>
<p class="content"><span style="color: #ff0000"><strong>தேன்:</strong></span> ''ஐயோ! ஜீவா... சத்தம் போடாதே. மாட்டிக்கப்போறோம்!''</p>
<p class="content"><span style="color: #ff0000"><strong>ஜீவா: </strong></span> ''சந்திரமௌலி... சந்திரமௌலி, மிஸ்டர் சந்திரமௌலி!'' என்று கத்தியபடியே மறைவிடத்தில் இருந்து வெளியே வருகிறார். வாட்ச்மேன், ஜீவாவை மடக்கிப் பிடிக்க முயல்கிறார். ஜீவா அவரிடமிருந்து தப்பித்து...</p>
<p class="content"><span style="color: #ff0000"><strong>ஜீவா: </strong></span>''எங்க பரம்பரைல யாருமே சந்திர மௌலிகிட்ட மாட்டினது இல்ல. பை மிஸ்டர் சந்திரமௌலி!'' என்று ஓடுகிறார். சுவற்றின் பின்னால் ஒளிந்துகொண்டிருந்த தேன்தமிழ் இதைப் பார்த்துச் சிரிக்கிறார்.</p>
<hr>
<p class="content"><span style="color: #0000ff"><strong><u>படம்: பூலோகம் </u></strong></span></p>
<p class="content"><span style="color: #ff0000"><strong>இயக்குநர்: </strong></span><span style="color: #ff6600"><strong>கல்யாண கிருஷ்ணன் </strong></span></p>
<p class="content"><span style="color: #ff0000"><strong>நடிகர்கள்: </strong></span><span style="color: #ff6600"><strong>பூலோகமாக ஜெயம் ரவி, சிந்துவாக த்ரிஷா, பொன்வண்ணன், சாம்ஸ், மற்றும் பலர். </strong></span></p>
<p class="content"><span style="color: #ff0000"><strong>இடம்: </strong></span><span style="color: #ff6600"><strong>உள் விளையாட்டரங்கம்/உட்புறம்/மாலை </strong></span></p>
<p class="content"><span style="color: #ff0000"><strong>சூழல்:</strong></span><span style="color: #ff6600"><strong> வடசென்னையின் பாரம்பரியமிக்க பாக்ஸிங் பரம்பரையைச் சேர்ந்தவர் டான்ஸிங் பூலோகம். அவருடைய நடை, உடை, பாவனை மற்றும் பாக்ஸிங் ஸ்டைல் பார்த்து அவர் காதல்கொள்கிறார் சிந்து. </strong></span></p>
<p class="content">இந்த நிலையில் பூலோகம் கலந்துகொள்ளும் ஒரு போட்டி. அரங்கத்தில் ரசிகர்களின் கைதட்டல்களும் விசில் சத்தமும் ஆர்ப்பரிக்கிறது. பூலோகம் தன் கைகளை முறுக்கும்போது திமில் திமிலான புஜங்கள் தெரிகின்றன. அது கேமராவின் லைவ் கவரேஜில் வர, அரங்கத்தில் இன்னும் அதிகரிக்கிறது ஆர்ப்பரிப்பு. அந்த ஆரவாரங்களுக்கு இடையில், 'பூலோகம்... I Love You… Will You Marry Me?’ என்று எழுதப்பட்ட சார்ட் பேப்பரை காட்டுகிறது ஒரு கை. அந்தச் சார்ட் பேப்பரை கேமரா நெருங்கிப் படம் பிடித்துக் காட்ட, பூலோகம் உற்சாகமடைகிறார்.</p>
<p style="text-align: center"><img align="middle" width="600" height="287" alt="" src="http://cdnw.vikatan.com/av/2014/02/mtknjg/images/p24a.jpg"></p>
<p class="content">அதே உற்சாகத்தோடு மேடை ஏறி ஆவேசத்தோடு முதல் குத்தை எதிரியின் முகத்தில் இறக்குகிறார். அரங்கம் அதிர்கிறது. தொடர்ந்து பன்ச்கள் கொடுத்து முன்னேறும் பூலோகம், அந்தச் சார்ட்டைக் காண்பிக்கும் பெண் யார் எனத் தேடுகிறார். சார்ட் பேப்பருக்குப் பின், பொல்லாத காதலுடன் தாளாத குதூகலத்துடன் சிந்துவின் முகம் தெரிகிறது. சிந்துவைப் பார்த்ததும் பூலோகத்துக்கு எதிரியின் மீது கவனம் குறைகிறது. வயலென்ட் மூடில் இருந்து ரொமான்ஸ் மூடுக்கு பூலோகம் மாற, அந்த இடைவெளியில் அவர் முகத்தில் எதிரி ஒரு குத்து விடுகிறான். எதிரி விட்ட குத்தில் எகிறி விழுகிறது பூலோகத்தின் ஒரு பல்.</p>
<p class="content">ஆர்ப்பரித்துக்கொண்டிருந்த ரசிகர்கள் அமைதியாகிறார்கள். குதூகலித்த சிந்து, அதிர்ச்சியில் சிலையாகிறார். நிலைகுலைந்த பூலோகம் நிமிர்ந்து எழுகிறார். எதிரி மீது கோபத்தைத் திரட்டி, அடி ஒவ்வொன்றையும் இடியாக இறக்குகிறார். அதிரிபுதிரி தாக்குதலில் எதிரி சிதறிப்போகிறான். போட்டியில் பூலோகம் ஜெயிக்கிறார்.</p>
<p class="content">(இப்படி விழுந்த பல்லுக்குப் பதிலாக தங்கப்பல் பொருத்திக்கொள்கிறார் பூலோகம். அதனாலேயே, டான்சிங் பூலோகம் அதன் பிறகு, 'தங்கப்பல்’ பூலோகம் ஆகிறார்!)</p>
<hr>
<p class="content"><span style="color: #0000ff"><strong><u><img align="right" width="300" height="242" alt="" src="http://cdnw.vikatan.com/av/2014/02/mtknjg/images/p24b.jpg">படம்: பென்சில் </u></strong></span></p>
<p class="content"><span style="color: #ff0000"><strong>இயக்குநர்: </strong></span><span style="color: #ff6600"><strong>மணி நாகராஜ் </strong></span></p>
<p class="content"><span style="color: #ff0000"><strong>நடிகர்கள்:</strong></span><span style="color: #ff6600"><strong> 'சிவா’வாக ஜி.வி.பிரகாஷ்குமார், 'மாயா’வாக ஸ்ரீதிவ்யா. </strong></span></p>
<p class="content"><span style="color: #ff0000"><strong>இடம்:</strong></span><span style="color: #ff6600"><strong> பூங்கா / உட்புறம் / காலை </strong></span></p>
<p class="content"><span style="color: #ff0000"><strong>சூழல்: </strong></span><span style="color: #ff6600"><strong>காதலர் தினத்தன்று காதலி மாயாவை சந்திக்க தாமதமாக வருகிறார் சிவா.   </strong></span></p>
<p class="content">பைக்கிலிருந்து இறங்கி பூங்கொத்தைக் கையில் எடுத்துக்கொள்ளும் சிவா வாட்ச்சில் மணி பார்த்துவிட்டுப் பதறுகிறார்.                          </p>
<p class="content"><span style="color: #ff0000"><strong>சிவா:</strong></span> ''ஒரு மணி நேரம் லேட். நான் செத்தேன்... என்ன பண்ணக் காத்திருக்காளோ மாயா?''</p>
<p class="content">தாமதத்துக்கு என்ன காரணம் சொல்லலாம் என்று யோசித்துக் கொண்டே வர, அங்கு மாயா தனக்குத்தானே கழுத்தில் சுருக்குக் கயிறு மாட்டிக்கொண்டு நிற்கிறார். அதைப் பார்த்து அதிர்ச்சியாகும் சிவா, பதறி ஓடி வருகிறார்...</p>
<p class="content"><span style="color: #ff0000"><strong>சிவா: </strong></span>''ஐ யம் ரியலி ஸாரி மாயா. கொஞ்சம் லேட் ஆயிடுச்சி. உன்னைவிட அழகான பூவா பார்த்து வாங்கிட்டு வந்து காதலர் தினத்துக்கு கொடுக்கணும்னு தேடி அலைஞ்சதால லேட் ஆகிடுச்சு. நம்பு... மதர் பிராமிஸ்!''</p>
<p class="content"><span style="color: #ff0000"><strong>மாயா: </strong></span>(கோபமாக) ''வாங்கிட்டு வந்த பூவை என் காதுல வைக்காத. கெட் லாஸ்ட். என் முன்னாடி நிக்காத... ஐ ஹேட் யூ!''</p>
<p class="content">சிவா தரையில் முழங்காலிட்டு பொக்கேவை நீட்டுகிறார்.  </p>
<p class="content"><span style="color: #ff0000"><strong>சிவா:</strong></span> ''இந்தக் கடைசிப் பூ சாகிற வரை உன்னைக் காதலிச்சிக்கிட்டே இருப்பேன் மாயா..!''</p>
<p class="content"><span style="color: #ff0000"><strong>மாயா:</strong></span> (நக்கல் குரலில்...) ''இந்தப் பூ மாதிரியே உன் காதலும் சீக்கிரம் வாடிப்போயிடும்னுதானே சொல்ற!''  </p>
<p class="content"><span style="color: #ff0000"><strong>சிவா:</strong></span> ''சேச்சே... இல்லை மாயா. மதர் ப்ராமிஸ்..! ஐ லவ் யூ. (மேலும் பலப்பல சமாதானங்களுக்குப் பிறகு...) பக்கத்துல இன்னைக்கு ஒரு நல்ல ஐஸ்க்ரீம் பார்லர் திறந்திருக்காங்க. அங்கே போலாமா..?''</p>
<p class="content"><span style="color: #ff0000"><strong>மாயா:</strong></span> ''ஐ லவ் யூ டூ!''</p>
<p class="content">மாயா கழுத்தில் இறக்கும் கயிறை எடுத்து சிவாவின் கழுத்தில் போடுகிறார். இருவரும் நடக்கிறார்கள்.</p>
<p class="content"><span style="color: #ff0000"><strong>மாயா: </strong></span>(மைண்ட் வாய்ஸ்) : 'தெருமுனையில பூ வாங்கிட்டு வந்து, என்னைவிட அழகான பூ வாங்க தேடி அலைஞ்சானாம்!’</p>
<p class="content"><span style="color: #ff0000"><strong>சிவா:</strong></span> (மைண்ட் வாய்ஸ்): 'தற்கொலை பண்ணிக்கப் போறவ எதுக்கு கயித்தைக் கையில பிடிச்சுட்டு நிக்கணும்? கலர் கலரா ராக்கி கயிறைக் கையில வெச்சுகிட்டு... தற்கொலைனு பொய் சொல்றா!’</p>
<p class="content"><span style="color: #ff0000"><strong>மாயா: </strong></span>(வெளிப்படையாக) ''டேய்... டேய்... நீ யோசிக்கிறது எனக்குக் கேக்குது. அந்தக் கயிறு எனக்கு இல்லைடா... உனக்கு!'' என்று செல்லமாக அடிக்க வர, சிரித்துக்கொண்டே ஓடுகிறான் சிவா.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">என்னவனே... என்னவளே!</div>
<div class="subtitle1">விகடன் டீம், ஓவியங்கள்: ஸ்யாம் </div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>அ</strong></span>ப்போ, 'நதியா போல ஒரு பொண்ணு’ என்ற இளைஞர்களின் இந்தத் தலைமுறை வாரிசுகள், 'ஸ்ரீதிவ்யா போல கண்ணு’ என்கிறார்கள். 'மைக்’ மோகனில் இருந்து 'ஸ்பைக்’ ஆர்யாவுக்கு மாறி இருக்கிறது ஜீன்ஸ் தமிழச்சிகளின் ரசனை.</p>
<p class="content">'சினிமா ஹீரோ ஹீரோயின்களை விட்டுத்தள்ளுங்கள்... தோற்றத்திலும் குணத்திலும் உங்கள் வாழ்க்கைத் துணை எப்படி இருக்க வேண்டும்?’ என்று தமிழகத்தின் இளைஞர்கள் - யுவதிகளிடம் ஜாலியாகக் கேட்டோம். ஆளாளுக்கு ஒன்று சொன்னாலும், அதிலிருந்து பொதுவான மனநிலையாக பிரதிபலித்த தோற்றம் மற்றும் குணாதிசயங்களை இங்கே தொகுத்துள்ளோம்... அவர்கள் மனக்கண்ணில் ரசித்த ஆதர்ச ஆண், கனவுப் பெண் இங்கே ஓவியமாக...</p>
<p class="content"><span style="color: #ff0000"><strong>ஆதர்ச ஆண் பற்றி, பெண்களின் எதிர்பார்ப்பு இதோ:</strong></span></p>
<p class="content">தலைமுடி நல்லா அடர்த்தியா கறுப்பா இருக்கணும். தலையை ஆட்டி ஆட்டிப் பேசுனா டைட்டானிக் ஹீரோ</p>
<p class="content">டி காப்ரியோ மாதிரி அலையடிக்கணும். அதைப் பார்த்தாலே எங்களோட மனசு அலைபாயணும்.</p>
<p class="content">பேச்சு... மூச்! ஷார்ட் அண்ட் ஸ்வீட்டா பேசணும். சிம்பிளா... மணிரத்னம் பட ஹீரோ மாதிரி பேசணும். வாய்தான் பேசக் கூடாது. பட்... கண்ணால பேசலாம். நாங்க எவ்ளோ லொடலொடனு பேசினாலும் முகம் சுளிக்காம 'சூப்பர்டி’னு கேட்டுக்கணும். மூக்கு ஷார்ப்பா இருந்தா செமையா இருக்கும். பாலிவுட் ஹீரோ ஹிரித்திக் ரோஷன் மாதிரி இருந்தா டபுள் ஓ.கே. சிரிச்சா ஸ்மைலி மாதிரி கச்சிதமா இருக்கணும். பற்கள் பெருசு பெருசா இருந்தாலும் பரவாயில்லை, தனித்தனியா இல்லாம வரிசையா கச்சிதமா இருக்கணும்.</p>
<p class="content">தனுஷ் போல ஃபீலரா இருந்தா ஓ.கே. ஆனா, தோற்றத்துல அவரைப் போல ஒட்டிப்போன கன்னம் வேண்டாம். அதுக்காக மலையாள சேட்டனாட்டம் உப்பிப் பெருத்த கன்னமும் வேண்டாம். சிம்பு மாதிரி அளவா, சிரிச்சா கன்னத்தில் குழி விழுந்தா நிச்சயமா நாங்க அதுல விழுந்துருவோம்.</p>
<p style="text-align: center"><img align="middle" width="600" height="596" alt="" src="http://cdnw.vikatan.com/av/2014/02/mtknjg/images/p20.jpg"></p>
<p class="content">மீசையெல்லாம் ஓல்டு பாய்ஸ். தயவுசெஞ்சு வேணாம். அதுக்காக மழு மழுனு ஷேவ் பண்ணி ஷேவிங் ரேசர் விளம்பர மாடலா இருந்தாலும் மொக்கையா இருக்கும். ட்ரெண்டியா ட்ரிம் பண்ணி கொஞ்சம் ஃபிரெஞ்ச் பியர்ட் வைச்சா.. மரண மாஸ். கலர்ன்னு எடுத்துக்கிட்டா அடிக்கிற சிகப்பும் வேணாம்.. அட்டக் கறுப்பும் வேணாம். சிம்பிளா மாநிறமா இருந்தாலே போதும். அஜித் மாதிரி அடிக்குரலும் வேணாம். அதுக்காக மேடி மாதிரி சாஃப்ட் வாய்ஸும் வேணாம்.</p>
<p class="content">'ஹேய் கேர்ள்... இதை நான் சொல்லியே ஆகணும்’ சூர்யா மாதிரி ஸ்வீட்டா இருந்தா... சூப்பர்ப். கோபத்தை கன்ட்ரோல் பண்ற ஆளுமையா இருக்கணும். 'சார் கோபத்துல இருக்காராமாம்!’ங்கிறதை அவரோட சைலன்ட் மோடை வைச்சு நாமப் புரிஞ்சுக்கணும். ஒருவேளை ரொம்பக் கோபம் வந்துட்டா, நறுக்குனு நாலு வார்த்தையில திட்டிட்டு வேகமா அந்த இடத்தைவிட்டு ஆள் போய்ட்டானா.. நாங்க தவிச்சுப்போயிடுவோம்ல!</p>
<p class="content">ஷேக்ஸ்பியருக்கு கொள்ளுப்பேரனாட்டம் இங்கிலீஷ் லிட்ரேச்சர் க்ளாஸ் எடுக்குற ஆள் வேண்டாம். இங்கிலீஷை மேனேஜ் பண்ற அளவுக்கு இருந்தாலே போதும். நல்லா தமிழ்ப் பேசத் தெரிஞ்சிருக்கணும். அர்னால்டு பாடி எல்லாம் அலர்ஜி. ஆறுதலா சாய்ஞ்சுக்கிட்டா மூச்சுத் திணறாத அளவுக்கு மார்பு அளவா இருந்தா போதும். ஆஃப் ஹேண்ட் ஷர்ட் போடும்போது ஆர்ம்ஸ் எட்டிப்பார்த்தா அட்டகாசம். உயரம் எப்படியும் எங்களைவிட மூணுல இருந்து அஞ்சு இன்ச் கூடுதலாக இருக்கணும். அதாவது, நெஞ்சுல சாய்ஞ்சா அவன் இதயத் துடிப்பு எங்க காதில் விழணும்... சூப்பர்ல!</p>
<p class="content">முழுக்கை சட்டை உடுத்தி பட்டன்லாம் போட்டு 'ராம்’ படத்து ஜீவா மாதிரி இருந்தா.. தயிர் சாத பார்ட்டினு அர்த்தம். முழுக்கை சட்டையைக்கூட இன்ஃபார்மலா மடிச்சிவிட்டுட்டு 'சேது’ சீயான் மாதிரி தெனாவட்டு காட்டுனா செம மேன்லி. ஜீன்ஸ்-டிஷர்ட் அடிக்கடிப் போடுற ஆளா இருக்கணும். 'நண்பன்’ விஜய் மாதிரி கலர்ஸ் செலெக்ட் பண்ணி கட்டம் கட்டினா.. நாங்க காலி. ஆனா, நல்ல நாள் விசேஷங்களில் வெள்ளை வேட்டியும் மெரூன் கலர் சட்டையும்தான் ஒரே சாய்ஸ்..!</p>
<p class="content">'சென்ஸ் ஆஃப் ஹ்யூமர்’ கட்டாயம் இருக்கணும். அதுக்காக சீரியஸ் மூடுல இருக்குறப்போ கெக்கேப்பிக்கேனு சிரிச்சா கடுப்ஸ் ஆகிடுவோம். நடுரோட்டில் நடந்து வரும்போது, எதிரே வேகமாக கார் வந்தால், எங்களை அணைச்சு இறுக்கிக்கணும். அப்புறம் முக்கியமான விஷயம், எவ்வளவு கலங்கினாலும் கண்ணு மட்டும் வேர்க்கக் கூடாது. கையில் போலீஸ் ஆபீசர்ஸ் போட்டிருக்குற மாதிரி காப்புப் போட்டிருக்கணும். கோபமோ, கொஞ்சலோ அதைத் திருகியபடியே பேசினா.... ஆவ்சம்.. ஆவ்சம்!''</p>
<p class="content"><span style="color: #ff0000"><strong>இனி, ஜீன்ஸ் தமிழன்களின் கனவுப் பெண் இங்கே...</strong></span></p>
<p class="content">''நெத்தி சின்னதா அளவா நயன்தாரா மாதிரி இருக்கணும். தலைமுடிலாம் கேரளத்து ஸ்டைல்ல நிறைய இருக்கணும். முன் நெற்றில இருந்து ரெண்டு கொத்து முடி பிரிஞ்சு கன்னத்தைத் தொட்டுக்கிட்டு இருக்க, அடிக்கடி அதை அவங்க கையால விலக்கிவிட்டுட்டு இருந்தா... லைக்கோ லைக்! கண்ணு ரெண்டும் ஆளை முழுங்குற அளவுக்கு பெருசா இருக்கணும்... நம்மளைப் பேசவிடாத அளவுக்கு எக்ஸ்பிரஸ்ஸிவ்வா இருக்கணும். புருவம்... ராதா பொண்ணு கார்த்திகா போல ஏகத்துக்கும் வளையாம, நஸ்ரியா மாதிரி கரெக்டா இருந்தா.. செம செம. இருக்கானா இல்லையானான்னு இருக்கிறதே தெரியாத அளவுக்கு குட்டியூண்டு பொட்டு வைச்சுக்கிட்டா.. செம கியூட்.</p>
<p class="content">ரொம்ப ஷார்ப்... ரொம்ப ஃப்ளாட்... இல்லாத அளவான மூக்கு இருக்கணும். பூமிகா போல பெரிய உதடா இல்லாம ஸ்ரீதிவ்யா போல சின்னதா உதடு இருக்கணும். உதட்டில் எப்பவும் சின்னச் சிரிப்பு இருக்கணும். லேசாகக் குழி விழுந்த கன்னம் இருந்தா.. மச்சம் பாஸ்! பச்சரிசிப் பல்லா சின்னதா பல் வரிசை இருந்தா பிடிக்கும். கறுப்பாவும் இல்லாம வெள்ளையாவும் இல்லாம ரெண்டும் கலந்த கலவையா மாநிறத்துல இருந்தா போதும். 'சந்தோஷ் சுப்ரமணியம்’ ஜெனிலியா மாதிரி கொஞ்சம் லூஸுத்தனங்கள் இருந்தா ஓ.கே. அதுக்காக இன்னொசன்ட்ங்கிற பேருல எதுவுமே தெரியாம இருக்கக் கூடாது. கழுத்தில் சின்னதா ஒரு செயின் போட்டுட்டு, பேசும்போது அதைக் கடிச்சுட்டோ, விரலால உருட்டிட்டோ பேசுனா... அடியே அள்ளுதே... அழகோ கொல்லுதே..!</p>
<p style="text-align: center"><img align="middle" width="550" height="564" alt="" src="http://cdnw.vikatan.com/av/2014/02/mtknjg/images/p20a.jpg"></p>
<p class="content">சுடிதாரோ, புடவையோ எந்த டிரெஸ் போட்டாலும் பார்க்க பந்தவா இருக்கணும். குண்டாவும் இல்லாம ஒல்லியாவும் இல்லாம மீடியமா பெங்காளி ஸ்வீட் மாதிரி இருந்தா.. செம வெயிட்டு! கண்ணுக்கு மை அழகு.. கைக்கு மெஹந்தி அழகு. அதுக்காக நாட்டியப் பேரொளி ரேஞ்சுக்கு அப்பியிருந்தா.. அப்பீட்டு!</p>
<p class="content">பர்ஸுக்கு பங்கம் வராம சிம்பிளா செலவு வைக்கிற பொண்ணா இருக்கணும். ஓசியில கிடைக்குதேனு வீட்டுக்கும் சேர்த்து பார்சல் வாங்கிட்டுப்போற பொண்ணா இருக்கக் கூடாது. பைக் சாவி, செல்போன் வெச்ச இடம் தெரியாம நாம தேடும்போது கூடவே தேடி எடுத்துக் கொடுக்கணும். திட்டவே கூடாது. அப்படி இல்லைனா ஞாபகமா எடுத்து வைச்சு தேடும்போது கொடுத்து 'அட! அசத்திட்டியே செல்லம்...’னு சொல்ல வைக்கணும்.</p>
<p class="content">காமெடி பண்ணினால் பதிலுக்கு தரை டிக்கெட் லெவலுக்கு இறங்கிக் கலாய்க்கணும். வெட்கப்பட்டாலாம் வேலைக்கு ஆகாது பாஸ். நாங்க கொஞ்சம் சோம்பேறிதான். எங்களுக்காக வீட்டு வேலையில ஷேரிங் பண்ணல்லாம் வேண்டாம். ஆனா, கொஞ்சிக் கொஞ்சியே விடுமுறை நாள்ல சமையல், வீட்டு வேலை செய்ய வைச்சா ரசிப்போம்.</p>
<p class="content">அவங்களுக்குப் பிடிச்ச ஹீரோ நடிச்ச படத்துக்குப் போய் நாங்க பொறுமையா உட்காந்திருக்கிற மாதிரி, எங்களுக்குப் பிடிச்ச ஹீரோயின் நடிச்ச படத்துக்கும் வந்து பொறுமையாக பார்க்கணும். தப்பித் தவறி எங்க ஃபேவரைட் ஹீரோவை கலாய்க்கக் கூடாது. மொக்கைப் படமா இருந்தாலும் 'சூப்பர்டா செல்லம்’னு சொல்லத் தெரிஞ்சா காலமெல்லாம் நாங்க கண்கலங்கி... (ஆனந்தக் கண்ணீருங்க!) அவங்கள கண்கலங்காம பார்த்துப்போம்!''</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">லவ் ஆல்</div>
<div class="subtitle1">ரா.கண்ணன், ஓவியங்கள்: ஸ்யாம்</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong><img align="right" width="300" height="180" alt="" src="http://cdnw.vikatan.com/av/2014/02/mtknjg/images/p65.jpg">த</strong></span>லை கலைத்தது கடல் காற்று. தரையெங்கும் மழை ஈரம். திருவல்லிக்கேணி பைகிராஃப்ட்ஸ் சாலையில் 25ணி-க்குக் காத்திருந்த என்னைத் தற்செயலாகச் சந்தித்தான் பிரகாஷ். பால்ய சிநேகிதன். பார்த்த விநாடியில் பரவசமாகிக் கட்டிக்கொண்டேன். என் பஸ் இதோ வந்துவிடும். கிடைத்த இடைவெளியில் சபரியில் நானும் பிரகாஷ§ம் டீ குடிக்கப் போகிறோம். அவசரமாக நிறையப் பேசப்போகிறோம். கிளம்பும்போது திடுக்கென்று ஒரு கேள்வி கேட்கப்போகிறான் பிரகாஷ். அதற்குப் பதிலும், அதற்குள் கதையும், எனது பொறுப்பு!</p>
<p class="content">''Move to the left in threes...'</p>
<p class="content">- <span style="color: #ff0000"><strong>தே</strong></span>னி நாடார் சரஸ்வதியில் அப்போது நான் டென்த் படித்துக்கொண்டிருந்தேன். என்.சி.சி. ஆர்மியில் சார்ஜென்ட். என்ன தவம் செய்தேனோ... மாநிலத்தில் பொறுக்கியெடுக்கப்பட்ட ஆறு பேரில் ஒருவனாக கல்கத்தா பயணமானேன். தேசிய ஒருமைப்பாடு முகாம்!</p>
<p class="content">10 நாட்கள் செம ட்ரில். மற்ற நேரங்களில் பக்கெட்டில் தாளம் போட்டு 'என்னடி முனியம்மா...’ பாடினோம். மெஷின் உழுத எங்கள் தலைகளை கண்ணாடியில் பார்த்து அலறினோம். டெல்லிக்கார சீக்கியப் பையன்களுக்குக் கலாசாரப் பரிவர்த்தனையாக, தமிழில் கெட்ட வார்த்தைகளைக் கற்றுத்தந்தோம். நிறையச் சப்பாத்திகள் சாப்பிட்டோம். இவை எதுவும் இங்கே முக்கியம் இல்லை. எனினும், இந்த கேம்ப் தந்த தற்காலிக ஸ்டார் அந்தஸ்து ரோஸுக்கு என்னை அறிமுகம் செய்துவைத்தது.</p>
<p class="content">ஊர் திரும்பியதும் மெடலுக்குத் தனி மரியாதை. ஸ்கூல் பிரேயரில் என்னைத் தேசியக் கொடி ஏற்றவைத்தார்கள். நான் கயிறு சுண்ட, டிசம்பர் பூக்கள் உதிர்ந்தன. சாயங்காலமாகத்தான் டியூஷனுக்குப் போனேன்.</p>
<p class="content">''வா பாஸ்...'' - மல்லிகா டீச்சர் உற்சாகமாகக் குரல் கொடுக்க, அன்று முழுக்க கல்கத்தா கதைதான். கொஞ்சம் சரடு சேர்த்து நான் என் சாகசங்கள் சொல்லும்போதுதான், முதன்முதலாக ரோஸ் என்னைப் பார்த்தாள். பார்த்தாள் என்றால், மின்சாரப் பார்வை. ஆச்சரியமும் பயமும் கலந்த அந்தக் கண்கள், ஏனோ கவிதை பேசின.</p>
<p class="content"><img align="right" width="300" height="207" alt="" src="http://cdnw.vikatan.com/av/2014/02/mtknjg/images/p65a.jpg">விவரங்கள் சேகரிக்க அடுத்த ஒரு வாரம் போதுமானதாக இருந்தது. ரோஸ் என்கிற ரோஸி. IX-B. என்.ஆர்.டி. நகரில் வீடு. புதிதாக டியூஷனில் சேர்ந்திருக்கிறாள். சொந்தமாக சைக்கிள் வைத்திருக்கிறாள். ஸ்கூலுக்கும் டியூஷனுக்கும் சைக்கிளில்தான். வழக்கமாகத் தன் தம்பியுடன் சண்டே பிரேயருக்கு ரோஸ் வருகிற சர்ச், என் வீட்டின் அருகேதான் இருந்தது.</p>
<p class="content">புதுசாக ஏதோ பூத்த மாதிரி இருந்தன அந்த நாட்கள். ஆண்களுக்கும் பெண்களுக்கும் தனித்தனியே பள்ளிகள் என்றாலும், பக்கத்தில் கட்டியதற்கு நான் நன்றி சொல்ல வேண்டும். வீட்டிலிருந்து நடைதூரத்தில் இருந்த பள்ளிக்கு வாடகை சைக்கிளில் அடிக்கடி செல்வது வழக்கமாயிற்று. எடமால் தெரு இறக்கத்தில் சக்கரக் கவிதையாக ரோஸ் விரைகிறபோது, மூச்சுத் திணற பெடல் மிதித்து எதிர்ப்படுவேன். என் வருகையை அவள் உணர்ந்துகொண்டாள் என்பதை, உதட்டோரப் புன்னகையில் உணர்த்தினாள்.</p>
<p class="content">நான் என்.சி.சி.. அவள் ஸ்கவுட்! ஒரு திடீர் நாளில் பக்கத்துக் கிராமம் ஒன்று மொத்தமாகக் கருகிப்போக, நிவாரணப் பணிகளுக்கு எங்களையும் அழைத்துப் போனார்கள். பொங்கல் டோர்னமென்ட்டுக்கு வாலண்டியர்களாகப் போயிருந்தோம். வார்த்தைகளில் பேச ஆரம்பித்து, கிளர்ந்தெழுந்தது அன்பு.</p>
<p class="content">பொத்துக்கொண்ட மாதிரி சிரிப்பு வெடிக்கும்போதெல்லாம் தன் நாசி மீது விரல்வைத்து சடக்கென ரோஸ் அடங்கிப்போகிற அழகு, ஒரு சித்திரமாக என்னுள் படிந்துகிடக்கிறது.</p>
<p class="content">நிறையச் சொல்லலாம். ஒரு மழை நாளில் ரோஸ் சைக்கிளுக்கு நான் பஞ்சர் ஒட்டித் தந்தது... தொலைந்துபோன அவள் நாய்க்குட்டியை ரயில் பாதைப் பக்கம் பார்த்துக் கண்டெடுத்து வந்தது... கிறிஸ்துமஸுக்கு என் அன்பின் சின்னமாக பிங்க் கலரில் ஒரு மெழுகுவத்தி தந்தது... தந்ததும் சட்டென அவள் நெகிழ்ந்து அழுதது... என் நோட்டுப் புத்தகங்கள் எல்லாவற்றின் கடைசிப் பக்கங்களிலும் ரோஸ் பெயரை எழுதிவைத்தது... என்று எவ்வளவோ சொல்லலாம்.</p>
<p class="content">சுருக்கமாகச் சொல்வதானால், ரோஸுக்கு என்னை நிரூபிப்பதற்காக நிறைய பிரயத்தனப்பட்டேன். அப்படி ஒன்றுதான் செவன்த் பட்டாலியனில் பெஸ்ட் கேடட் ஆக நான் தேர்வானது. கோடை விடுமுறை எப்போது முடியும், அவளிடம் இதைச் சொல்ல வேண்டுமே என்று காத்திருந்ததில் மண் விழுந்தது. ரோஸின் ஸ்டேட் பேங்க் அப்பாவை பரமக்குடி பக்கம் மாற்றிவிட்டார்கள். ஊரைக் காலி பண்ணிவிட்டு ரோஸ் போய் ஒரு வாரத்துக்குப் பிறகு, அதுவும் மல்லிகா டீச்சர் சொன்னபோதுதான் எனக்கு சேதியே தெரியும். மடாரென முறிந்துபோன மாதிரி இருந்தது. நான் காதலித்தது யாருக்குமே தெரியாது. பாடப் புத்தகத்தில் செருகிவைத்த மயிலிறகு மாதிரி மனசுக்குள் மட்டுமே அடைகாத்த விஷயம் அது. சொல்லக்கூட ஆள் இல்லாமல் சோகத்தோடு திரிந்த நான், பிரகாஷைப் பார்த்ததும் உடைந்துவிட்டேன். முல்லையாற்றுக்குப் போகிற வழியில் நாணல் தட்டைகளை ஒடித்துக்கொண்டே எல்லாம் சொன்னேன்.</p>
<p class="content"><img align="left" width="191" height="392" alt="" src="http://cdnw.vikatan.com/av/2014/02/mtknjg/images/p65b.jpg">''அப்ப உன்னையும் பேயறைஞ்சிருச்சுல்ல...'' - ஒரு பெரிய மனுஷன் மாதிரி அன்று என்னிடம் ஆறுதலாகப் பேசியது பிரகாஷ்தான்.</p>
<p class="content">''104 for no loss''</p>
<p class="content">- <span style="color: #ff0000"><strong>அ</strong></span>ந்த ஒரு வாரம் தொடர்ந்து அற்புதங்கள் நிகழ்ந்தன. பத்ரகாளியம்மன் கோயிலில், பாண்டியன் சூப்பர் மார்க்கெட்டில், பகவதியம்மன் கோயில் தெருவில் என்று எங்கே பார்த்தாலும் அனிதா எதிர்ப்பட்டாள். எதிர்ப்பட்டபோதெல்லாம் என்னைப் பார்த்தாள். கடைசியில் சின்னதாகச் சிரித்தாள். 'கடவுளே... என்ன இது...’ - குஷியான கவலை வந்தது.</p>
<p class="content">ஒரு மைதானத்தையே வளைத்து இரும்புக் கடை எழுப்பியிருந்த நாயுடு அவளது தாத்தா என்று அறிந்ததும் சந்தோஷப்பட்டேன். காரணம், நாயுடுவின் பணம் அல்ல. நாயுடுவின் பேரன்கள் என் பக்கத்து வகுப்புகளில் பெஞ்ச் தேய்த்துக்கொண்டிருந்தார்கள். அவர்களின் நட்பைப் பெற நான் சிரமப்பட வேண்டியிருந்தது.</p>
<p class="content">கபடி, ஃபுட்பால் என்று என் கால் நகங்கள் பெயர்ந்துகொண்டிருந்த காலம். கிரிக்கெட் எனக்குப் புதிர். நாயுடுவின் குடும்பம் கிரிக்கெட்டில் திளைத்தது. ஆக... என் கிரிக்கெட் ஆர்வத்தின் ஆதாரம் அனிதா!</p>
<p class="content">கெமிஸ்ட்ரி லேப்பில் நான் தவறுதலாக உடைத்த பிப்பெட்டுக்குச் சேதமும் அபராதமும் சேர்த்து 200 ரூபாய் கட்ட வேண்டும் என்று அம்மாவிடம் வாங்கி கிரிக்கெட் கிளப்பில் கட்டி மெம்பரானேன்.</p>
<p class="content">என் வாழ்நாளில் நான் அப்படி இருந்ததே இல்லை. கிரிக்கெட்டில் நான் உப்புக்குச்சப்பாணி. ட்வெல்த்மேன். எனக்கு பேட்டிங் கிடையாது. பௌலிங் கிடையாது. பார்டரில் நின்று பந்து பொறுக்கிப் போடுவதும், கிட்டைச் சுமந்து வருவதும், பிட்ச்சைப் பராமரிப்பதுமாக நாட்கள் போயின. மைதானம் என்றால் நல்லபடியாகக் கற்பனை செய்துகொள்ள வேண்டியது இல்லை. ஒரு கரட்டுக்குக் கீழே நாயுருவிச் செடிகளும் நெருஞ்சிமுள் பத்தைகளும் நிறைந்த சமவெளி. முதலில் அந்தச் சூழலும் என்னைச் சுற்றிலும் இருந்த மனிதர்களும் பிடிக்கவில்லையென்றாலும், ஆட்டத்தில் இருந்த சுவாரஸ்யம் என்னை இழுத்தது. நாயுடு பங்களாவையொட்டி அந்த மைதானம் இருந்தது குறிப்பிடத்தக்க விஷயம். அனிதாவை அடிக்கடி பார்க்கிற சந்தர்ப்பங்கள் குறைச்சல் என்றாலும் ஏதோ ஒரு மூலையில் இருந்து அனிதா என்னைப் பார்த்துக்கொண்டுதான் இருப்பாள் என்ற நினைப்பே உற்சாகம்கொள்ள வைத்தது.</p>
<p class="content">ஒரு  மேட்ச்சில் தனா காய்ச்சலில் படுத்துக்கொள்ள, டீமில் எனக்கு இடம் கிடைத்தது. இக்கட்டான தருணத்தில் ''எழவு... மந்திரம் போடுறானுங்க...'' என்று எல்லோரும் கிளவுஸ்களைக் கழற்றிக் கொண்டுவர, எய்ட்த் டவுன் என்னை இறக்கினார்கள். என்ன நடந்ததோ தெரியாது. நான் 37 ரன்கள் எடுத்ததில் ஜெயித்தோம். அந்த நேரத்தில் எனது அதிகபட்ச ஸ்கோர் அது. ஆக, டீமில் தவிர்க்க முடியாமல் நான் சென்டிமென்ட் பிளேயராகிவிட்டேன். எல்லோரும் தோளில் கைபோட்டுக்கொள்ளும் அளவுக்கு நண்பர்களாகிவிட்டார்கள். அப்புறம் ஆட்டமும் அற்புதமாகக் கைவந்தது.</p>
<p class="content">அப்போதெல்லாம் பக்கத்து ஊர்களோடு அடிக்கடி ஃப்ரெண்ட்லி மேட்ச்கள் நடக்கும். அதற்கான ஆலோசனைக் கூட்டங்கள். இல்லையில்லை... சதியாலோசனைக் கூட்டங்கள் நாயுடு வீட்டுத் தோட்டத்தில் நடக்கும். நாயுடு வீட்டுத் தோட்டம் என்பது, நந்தவனம்; தோட்டம் அல்ல. காரணம், தோட்டத்திலிருந்து பார்த்தால் நாயுடு பங்களா தெரியும். பங்களாவில் அனிதா தெரிவாள். அனிதா தலை வாரிக்கொண்டிருப்பது தெரியும். அனிதா பாட்டு கத்துக்கொண்டிருப்பது தெரியும். அனிதா நளினமாக ஊஞ்சலில் ஆடிக்கொண்டிருப்பது தெரியும். ஜிகில் ஜிகிலெனக் கொலுசுச் சத்தத்தோடு அனிதா வளையவருவது தெரியும். சத்தமா அது... சங்கீதம்!</p>
<p class="content">நாலு மணி நேரம் ஆடிவிட்டு ஆடிப்போய்த் திரும்புகிற நேரத்தில், அரிதாக அனிதாவே எங்களுக்குத் தண்ணீர் எடுத்துத் தருவாள். எல்லோருக்கும் தந்துவிட்டு, காத்திருக்கவைத்துக் கடைசியாக எனக்குத் தருவாள்.</p>
<p class="content">சினிமா பாட்டெல்லாம் மனப்பாடமானது, திடீர் திடீரெனத் தூக்கம் தொலைந்துபோவது... ஞாபகசக்தியும் ஞாபகமறதியும் ஒரே சமயத்தில் அதிகரித்தது... ஹேர் ஸ்டைல் மாற்றிக்கொண்டது... கவிதை என்று எழுத ஆரம்பித்தது... லைப்ரரி போய் சுவாரஸ்யமான புத்தகங்கள் எடுத்துப் படிக்க ஆரம்பித்தது... எல்லாமே 'ஏதாவது செய்ய வேண்டும்’ என்ற அந்தக் காலத்தில்தான்!</p>
<p class="content"><img align="right" alt="" src="http://cdnw.vikatan.com/av/2014/02/mtknjg/images/p65c.jpg">அப்போது எங்கள் வீட்டில் டி.வி. வாங்கியிருக்கவில்லை. அதில் எனக்கு நிறைய வருத்தம். சந்தோஷப்படவும் ஒரு சமயம் கிடைத்தது. பென்சன் ஹெட்ஜஸ் கிரிக்கெட் சீரீஸ் ஆஸ்திரேலியாவில் விறுவிறுப்பாக நடந்துகொண்டிருந்த நேரம். கிட்டத்தட்ட ஒரு திருவிழா... நாயுடு பங்களாவில் நாங்கள் எல்லோரும் டி.வி. முன்னால் தவமிருந்தோம். கிரிக்கெட் ஒரு பக்கம் ஓடிக்கொண்டிருக்க... காதல் இன்னொரு பக்கம் செழுமையாகக் கிளைத்தது.</p>
<p class="content">மடாரென அறைந்தாற்போல் ஒருநாள் எனக்கு அந்த விஷயம் உறைத்தது. என்னிடமிருந்த அத்தனை உடைகளையும் நான் பலவிதமாக மாற்றி மாற்றிப் போட்டுக்கொண்டாயிற்று. புதிதாக வேறு எந்த டிரெஸ்ஸும் இல்லை, பளிச்சென்று அனிதா முன்னால் போய் நிற்க. 'பட்டுப் பாவாடையும் தாவணியுமாகத் திரிகிறாள் அனிதா. நாம இப்பிடி...’ என்று ஏதோ உள்ளே ஓடிய நாட்கள் அவை.</p>
<p class="content">என்.ஆர்.டி. சாலையில் ஒரு ஞாயிற்றுக்கிழமை. ஆள் நடமாட்டம் அதிகம் இல்லாத அந்த மதியப் பொழுதை மறக்கவே முடியாது. தூரத்தில் புள்ளியாக ஆரம்பித்து வளர்ந்தது பார்த்ததும், அனிதா தன் தோழிகளுடன் வருவது தெரிந்தது. நிமிடத்தில் என்னை அழகாக பாவித்து நடக்க ஆரம்பித்தேன். அருகில் அனிதா வந்து என்னைக் கடக்கப்போகிற நேரத்தில், விலுக்கென்று வார் அறுந்துபோனது என் செருப்பு. குமுறிவிட்டேன். அப்படியே உதறிவிட்டுப் போகிற நிலைமைகூட இல்லை. கையில் எடுத்துக்கொண்டு, போகிற வழியில் தைத்து மாட்டிக்கொண்டுதான் வீட்டுக்குப் போனேன்.</p>
<p class="content">அதற்கடுத்த நாட்களில் அனிதா என்னைத் தவிர்க்க ஆரம்பிக்கிறாள் என்று பட்டதும், அவளைத் தக்கவைத்துக் கொள்ளத் தவியாய்த் தவித்தேன்.</p>
<p class="content">ஒருநாள் வழக்கமான பிராக்டீஸ் முடிந்து திரும்பியதும் அனிதாதான் எல்லோருக்கும் தண்ணீர் தந்தாள். எங்கள் டீமில் புதிதாகச் சேர்ந்திருந்த, கொஞ்சம் சிவப்பாக இருந்த ஸ்பின்னருக்குக் கடைசியாகத் தந்தாள்.</p>
<p class="content">''மொதல்லயே சொல்லியிருப்பேன்... இதெல்லாம் சரிவராதுன்னு. அது பெரிய இடம்டா.'' - நைட் ஷோ பார்த்துவிட்டு வயல்காட்டு வழியே நடந்து வரும்போது பிரகாஷ் சொல்லிக்கொண்டே வந்தான்.</p>
<p class="content">''நல்லதோர் வீணை செய்தே...''</p>
<p class="content">- <span style="color: #ff0000"><strong>பூ</strong></span>வரச மரங்கள் நிறைந்து நிழல் தந்த இடத்தில் பாரதியார் விழா...</p>
<p class="content">குரலெடுத்துப் பாடிக்கொண்டிருந்தது குயில். கல்லூரி முழுவதும் செக்கர் மண்ணில் உட்கார்ந்து பார்த்தது. அடுத்த போட்டிக்கு ஆயத்தமாவதைக்கூட விட்டுவிட்டுக் குயில் பாட்டில் கிறங்கிக்கிடந்தேன். குயிலின் குரல், குழல் இசை. பேச்சுப் போட்டிக்கு என் பெயரை அழைத்தார்கள். மேடையேறினேன். 'சுடரொளி... இடியொலி... எரிமலை... பெருமழை...’ என்று முண்டாசுக் கவிஞனை வார்த்தை விளையாடித் திளைத்தபோது, கூட்டத்தின் கவனம் ஈர்த்தேன். குறிப்பாக, குயில்மொழியின்!</p>
<p class="content">பரிசளிப்பு விழாவுக்கு அமைச்சரை அழைத்திருந்தார்கள். அதனாலேயே அவர்தம் லோக்கல் ஜால்ராக்களும் மேடையேற, விழாவில் களேபரம். சான்றிதழ்கள் இடம் மாறின. 'குயில்மொழி - பாட்டுப் போட்டி - முதல் பரிசு’ என்று எனக்கு வந்தது. தெரிந்ததும் விழா முடியும் தருணத்தில் என்னைத் தேடிக் குயில் வந்தது. கூவியது. சர்ட்டிஃபிகேட்டுகளை மாற்றிக்கொண்டோம்.</p>
<p class="content">''உங்க பாட்டு ஒரு மாதிரி உருக்கிடுச்சுங்க'' - நினைத்ததைச் சொல்லிவிட்டேன். நிமிர்ந்து பார்த்தவள், கொஞ்சம் மகிழ்ந்தாள்.</p>
<p class="content">குயில்மொழி, தமிழ் இலக்கியம் படித்துக்கொண்டிருக்க... நான் தாவரத்தோடு போராடிக்கொண்டிருந்தேன். செடிகளை, கொடிகளை, இலைகளை, கிளைகளை, வேர்களை அழகோடு வாசிக்க விரும்பிய எனக்கு, அதன் வாழ்க்கையை விஞ்ஞானத்தில் விசாரிப்பது பிடிக்கவில்லை. கல்லூரி முடிந்ததும் தமிழ்த் துறைப் பக்கம் போகிற பழக்கம் வந்தது. விடுதி நண்பர்கள் அங்கே இருந்தது ஒரு காரணம். நல்ல நூலகம் இருந்தது, இன்னொரு காரணம். அது குயில்கூடு என்பதே முழுமுதற் காரணம்!</p>
<p class="content">நூலகத்திலேயே அவளை அடிக்கடி பார்க்க நேர்ந்ததால்.... அந்த மாதக் கையெழுத்துப் பத்திரிகையில் 'உனக்கென்ன... புத்தகம், கவிதையென்று எப்படியோ பொழுதுபோகும். எனக்கு உன் நினைவே கவிதையாகும்..’ என்று 'கரப்பான் பூச்சி’ கவிதையை எடுத்துப் போட்டிருந்ததை அவள் ரொம்பவே ரசித்தாள் என்பதை, ரொம்ப நாட்களுக்கு அப்புறம் ஒருநாள் சொன்னாள்.</p>
<p class="content">குயில்மொழியிடம் நான் கற்றுக்கொண்டது நிறைய. அவள் பாரதியின் ரசிகை என்பதனால்தான், நான் அவளை ஆழ்ந்து படிக்க ஆரம்பித்தேன். எடுத்துக்கொள்கிற விஷயம் எதுவாயிருந்தாலும் அதை நேர்த்தியோடு கையாளுகிற மென்மையான லாகவம் அவள் பார்த்துத் தெளிந்ததுதான். மத்தவங்களைச் சந்தோஷப்படுத்திப் பார்க்கிற சந்தோஷம் பற்றிச் சொன்னது குயில். ஒரு தமிழ் வாத்தியாரின் பெண். பறக்க ஆசைப்படுகிற அளவுக்குச் சிறகுகள் இல்லையெனினும், வலிக்க வலிக்கச் சிறகு விரிக்கிற வெறி, வேகம், நெருப்பு எல்லாமே குயிலின் பாடங்கள்!</p>
<p class="content">நான் போட்ட நாடகத்தில் நடித்தது குயில். 'என்.எஸ்.எஸ்.ஸுக்காக கிராமங்களுக்கு வீதி நாடகங்கள் நடத்த என்னோடு வந்தது குயில். ஆண்டு விழாவிலிருந்து ஆண்டு மலர் தயாரிக்கிற வரைக்கும் எல்லாவற்றிலும் குயில் இருந்தது கூடுதல் தெம்பு.</p>
<p class="content">''இந்த காலேஜ்ல நான் எதுவுமே படிக்கலைங்கிறது உண்மை குயில். ஆனா, கத்துக்கிட்டது நிறைய...'' என்று எப்போதும் நான் சொல்வதுண்டு.</p>
<p class="content"><img align="left" width="197" height="454" alt="" src="http://cdnw.vikatan.com/av/2014/02/mtknjg/images/p65d.jpg">ஒருநாள் குயிலும் ஒரு பாடம் எடுத்தாள். தன் வீட்டுச் சூழலையும் சமூக நிர்பந்தங்களையும் சொல்லி, ''நீ என்னை எவ்வளவு நேசிக்கிறேன்னு எனக்குத் தெரியும். நீ இல்லாம நானோ... நான் இல்லாத நீயோ... நெனைச்சுக்கூடப் பார்க்க முடியாத விஷயம். ஆனா, இனிமே நீயும் நானும் விலகித்தான் ஆகணும் விலகறதுன்னா முற்றிலுமா. அதுதான் நம்ம அன்புக்கு நாம காட்டுற மரியாதை'' என்று அந்தக் காரணம் சொன்னபோது, எவ்வளவோ பேசிப் பார்த்தும்கூடக் கடைசியில் குயில் பறந்தே போனது.</p>
<p class="content">விஷயம் தெரியவந்தபோது பிரகாஷ் முதன்முதலாக வருத்தப்பட்டான்.</p>
<p class="content"><span style="color: #ff6600">''ரெண்டு டீ போடுங்க.''</span></p>
<p class="content">- <span style="color: #ff0000"><strong>ப</strong></span>டபடவென நிறையப் பரிமாறிக்கொண்டோம். டிகிரி முடிந்து அங்கே இங்கே என்று நடந்த வேலைக்கான தேடுதலில், 'உடனடியாகப் பொறுப்பு எடுத்துக்கொள்ளவும்’ என்று ரெஜிஸ்தர் தபால் அழைக்க, பஸ் ஏறியதுதான். ஒன்றரை வருடங்களாயிற்று. குற்றாலம் பக்கத்துக் கிராமத்தில் ஒரு வங்கியில் பிரகாஷ் சேர்ந்தது தெரியும். அதற்கப்புறம் இப்போதுதான் சந்திக்கிறோம். இதோ அவனுக்கும் சென்னை  வேலை.</p>
<p class="content">''சரி, மச்சான்... உன்னை ஈவினிங் வந்து பார்க்கிறேன். அவசரம்டா... நான் கௌம்பட்டா...'' என்று கிளம்ப, பிடித்துக்கொண்டான் பிரகாஷ்.</p>
<p class="content">''என்னடா... உன்னைப் பார்த்தே...'' - என்றவன் என் கண்களைப் பார்த்து, ''என்னடா... எதுனா... லவ்வா..?'' நேரடியாகக் கேட்டுவிட்டான்.</p>
<p class="content">கொஞ்சம் அசடும் வெட்கமும் தழுவ, ''இல்லேடா... ஆமா 7.40 பஸ்ஸுடா. பிருந்தானு பொண்ணு. கம்ப்யூட்டர் க்ளாஸ்ல... அதான்டா!'' என்றேன்.</p>
<p class="content">அதிர்ந்துவிட்டான் பிரகாஷ்.</p>
<p class="content">''என்னடா சொல்றே. ஏண்டா, நெஜமாத்தான் சொல்றியா, இதுக்கு முன்னால நீ லவ் பண்ணவங்கெல்லாம் உன்னை விட்டுட்டுப் போயிட்டாங்களே. அதுமாதிரி இவளும் ஒரு நாள் உன்னை விட்டுட்டுப் போனா, நீ தாங்குவியாடா..?'' என்று கேட்டான்.</p>
<p class="content">அப்படியே உடைந்து போய்ப் பார்த்தேன். ''கஷ்டம்தான்டா பிரகாஷ்.''</p>
<p class="content">''பின்னே..?''</p>
<p class="content">வேதனைச் சிரிப்போடு தெளிவாகச் சொன்னேன்.</p>
<p class="content">''ஸோ வாட் பிரகாஷ்? கம்ப்யூட்டர் கத்துக்குவேன்ல!''</p>
<p style="text-align: center"><span style="color: #ff0000"><strong>**********</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பொக்கிஷம் - அன்று...</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img align="middle" width="600" height="827" alt="" src="http://cdnw.vikatan.com/av/2014/02/mtknjg/images/p72.jpg"></p>
<p style="text-align: center"><img align="middle" alt="" src="http://cdnw.vikatan.com/av/2014/02/mtknjg/images/p73.jpg"></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பொக்கிஷம் - ஜோக்ஸ்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="409" alt="" src="http://cdnw.vikatan.com/av/2014/02/mtknjg/images/p74.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">வலை பாயுதே!</div>
<div class="subtitle1">சைபர் ஸ்பைடர்</div>
<div class="subtitle2"></div>
<div class="content" style="border-top:1px solid #DDD;">
<p style="text-align: center"><img align="middle" width="600" height="372" alt="" src="http://cdnw.vikatan.com/av/2014/02/mtknjg/images/p12b.jpg"></p>
<p style="text-align: center"><img align="middle" width="600" height="468" alt="" src="http://cdnw.vikatan.com/av/2014/02/mtknjg/images/p12.jpg"></p>
<p style="text-align: center"><img align="middle" width="600" height="798" alt="" src="http://cdnw.vikatan.com/av/2014/02/mtknjg/images/p12a.jpg"></p>
<p style="text-align: center"><img align="middle" width="600" height="287" alt="" src="http://cdnw.vikatan.com/av/2014/02/mtknjg/images/p12c.jpg"></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">செய்திகள்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="448" alt="" src="http://cdnw.vikatan.com/av/2014/02/mtknjg/images/p6a.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">விகடன் மாணவப் பத்திரிகையாளர் பயிற்சித் திட்டம் 2014-15</div>
<div class="subtitle1"></div>
<div class="content" style="border-top:1px solid #DDD;">
<p style="text-align: center"><img width="519" height="155" alt="" src="http://cdnw.vikatan.com/av/2014/02/mtknjg/images/p56new.jpg"></p>
<p class="content"><span style="color: #ff0000"><strong>தி</strong></span>றமைகளை வளர்த்தெடுக்க, சவால்களைச் சந்திக்க, சமூக மாற்றத்துக்கு ஒரு விதையாக இருக்க விரும்பும் மாணவர்களுக்கு... களம் அமைக்கிறது விகடன்!</p>
<p class="content">ஆயிரத்துக்கும் மேற்பட்ட மாணவர்களுக்கு அச்சு மற்றும் காட்சி ஊடகத்தில் மேடை அமைத்து, கனிவோடு கற்றுக்கொடுத்து, பயிற்சியளித்துப் பட்டை தீட்டிய விகடன் மாணவப் பத்திரிகையாளர் திட்டத்தின் அடுத்த அத்தியாயம்... இதோ!</p>
<p class="content">விகடன் பத்திரிகையாளர் திட்டத்தில் பயிற்சி எடுத்தவர்கள், பல துறைகளில் தங்களுக்கென்று தனி அடையாளத்தைப் பதித்துப் பயணிக்கிறார்கள். பத்திரிகை, தொலைக்காட்சி, சினிமா, சட்டம், இலக்கியம், தொழில்நுட்பம், தகவல்தொடர்பு, தொழில்துறை... எனத் தாங்கள் தடம் பதித்த அனைத்து துறைகளிலும் வெற்றியாளர்களாக வலம் வருகிறார்கள்.</p>
<p class="content">இளமைக்கு 'ஆ.வி’, நேர்மைக்கு 'ஜூ.வி’, பெண்மைக்கு 'அவள்’, அறிவுக்கு 'சுட்டி’, அருளுக்கு 'சக்தி’, செல்வத்துக்கு 'நாணயம்’, பயணத்துக்கு 'மோட்டார்’, வளமைக்கு, 'பசுமை’, நலத்துக்கு 'டாக்டர்’, விஷ§வல் கற்பனைகளுக்கு 'விஜிட்டல்’, இன்டர்நெட் உலகத்துக்கு 'விகடன் டாட் காம்’ என தமிழர்கள் வாழும் ஊரெல்லாம் பரவியிருக்கிறது விகடனின் கரங்கள். அந்தக் கையைப் பற்றிக்கொள்ளப் பலர் காத்துக்கொண்டிருக்க, உங்களை நேரடியாகத் தேடி வருகிறது ஓர் அரிய வாய்ப்பு!</p>
<p class="content">1.7.96-க்கு முன் பிறந்த அனைத்துக் கல்லூரி மாணவ-மாணவிகளும் இந்தத் திட்டத்தில் பங்கேற்கலாம். இந்தப் பயிற்சிக்கு விண்ணப்பிக்க விரும்பும் மாணவ-மாணவியர், தற்போது (2013-2014) கல்லூரியில் படிப்பவராகவும், அடுத்த ஆண்டு (2014-2015) கல்லூரிப் படிப்பைத் தொடர்பவராகவும் இருக்க வேண்டும். அதாவது, 2013-2014-ம் ஆண்டில் பள்ளி இறுதி ஆண்டு படிப்பவர்களோ அல்லது கல்லூரியில் எந்தப் பிரிவிலும் இறுதி ஆண்டு படிப்பவர்களோ விண்ணப்பிக்க வேண்டாம். தபால் மூலம் கல்வி பயில்பவர்கள் இந்தத் திட்டத்தில் கலந்துகொள்ள இயலாது.</p>
<p class="content">இந்தத் திட்டத்துக்கு விண்ணப்பிக்க விரும்புவோர், இத்துடன் கொடுக்கப்பட்டுள்ள விண்ணப்பத்தாளைத் தமிழில் பூர்த்திசெய்து, கோரப்பட்டிருக்கும் இணைப்புகளோடு 15.3.14-ம் தேதிக்குள் எங்களுடைய பரிசீலனைக்கு அனுப்ப வேண்டியது அவசியம் (அந்த விண்ணப்பத்தை பிரதி எடுத்தும் பயன்படுத்தலாம்). தகவல் தொடர்புக்காக உங்களுடைய தொலைபேசி அல்லது செல்பேசி எண் அவசியம் தேவை. விண்ணப்பம் குறித்த முழு விவரங்களை அடுத்து வரும் பக்கங்களில் காணலாம்.</p>
<p class="content">ஆயிரக்கணக்கான மாணவ-மாணவிகள் புகுந்து விளையாடும் த்ரில்லான களம் இது. உற்சாகமாக உங்களையும் அழைக்கிறோம்.</p>
<p class="content">வாழ்த்துகள்!</p>
<p style="text-align: right"><span style="color: #ff0000"><strong>- ஆசிரியர்</strong></span></p>
<p style="text-align: center"><span style="color: #0000ff"><strong>விண்ணத்தாளை PRINT எடுக்க கீழே க்ளிக் செய்யவும்</strong></span></p>
<p style="text-align: center"><span style="color: #0000ff"><u><strong><a target="_blank" href="http://www.vikatan.com/av/2014/02/mtknjg/images/p56a(1).jpg">பக்கம் 1</a></strong></u></span></p>
<p style="text-align: center"><span style="color: #0000ff"><u><strong><a target="_blank" href="http://www.vikatan.com/av/2014/02/mtknjg/images/P56B(1).jpg">பக்கம் 2</a></strong></u></span></p>
<p class="content"><span style="color: #ff6600"><strong>விண்ணப்பத்துடன் தவறாமல் அனுப்ப வேண்டியவை:</strong></span></p>
<p class="content">(அ) கீழ்க்காணும் தலைப்புகளில் ஏதாவது ஒன்றைச் சொந்தக் கையெழுத்தில், தெளிவாகப் புரியும்படி, தமிழில் கட்டுரையாக எழுத வேண்டும். கட்டுரை நான்கு பக்கங்களுக்கு மேல் இருக்கக் கூடாது. தாளின் ஒரு பக்கத்தில் மட்டுமே எழுதவும்.</p>
<p class="content"><img alt="" align="left" style="width: 12px; height: 7px" src="http://cdnw.vikatan.com/av/2014/02/mtknjg/images/dot3.jpg">பாராளுமன்றத் தேர்தல் நெருங்குகிறது. கட்சிகளிடையே கூட்டணி தொடர்பான கலகல கலாட்டாக்கள் அரங்கேறிக்கொண்டிருக்கின்றன. இந்தச் சூழலில் உங்கள் கற்பனைக்கு ஒரு சவால்! நாடாளுமன்றக் கூட்டணி தொடர்பாக விஜயகாந்த் (தே.மு.தி.க.), டி.ராஜேந்தர் (ல.தி.மு.க.), சரத்குமார் (ச.ம.க.), கார்த்திக் (நா.ம.க.) ஆகிய நால்வரும் சந்தித்துப் பேசினால் எப்படி இருக்கும்? ஜாலியாக கற்பனைப் பேட்டி ஒன்றை எழுதுங்களேன்.</p>
<p class="content">(அல்லது)</p>
<p class="content"><img alt="" align="left" style="width: 12px; height: 7px" src="http://cdnw.vikatan.com/av/2014/02/mtknjg/images/dot3.jpg"> அடுத்த வார ஆனந்த விகடனை முழுக்கவே வடிவமைக்கும் பொறுப்பு உங்களிடம் ஒப்படைக்கப்படுகிறது! அட்டை டு அட்டை நீங்கள் விரும்பும் செய்திகளை இடம்பெறச் செய்யலாம். 'விகடனில் இது நிச்சயம் இடம்பெற வேண்டும்’ என்று எந்தச் செய்திக்கு முன்னுரிமை அளிப்பீர்கள்? அட்டைப் படக் கட்டுரையாக எந்தச் செய்திக்கு முக்கியத்துவம் அளிப்பீர்கள்? 'ஹ்யூமர் ஸ்டோரி’யாக யார் கதையை இடம் பெறச் செய்வீர்கள்? லூஸுப்பையனின் கலாட்டா கற்பனைக்கு எந்தச் சம்பவத்தை அடிப்படையாகக் கொள்வீர்கள்? சமூகம் கவனம் கொள்ள வேண்டிய 'விகடன் பார்வை’ கட்டுரையாக எந்த விஷயத்தின் மீது வெளிச்சம் பாய்ச்சுவீர்கள்? - இது மட்டுமல்லாமல் வேறு எந்தெந்தச் செய்திகளை கவனத்தில்கொண்டு, இதழில் இடம்பெறச் செய்வீர்கள்?</p>
<p class="content">       வானமே எல்லை... கற்பனை வடிவமைப்பைப் பகிர்ந்துகொள்ளுங்கள்!  </p>
<p class="content">(ஆ) புகைப்படத் துறையில் மட்டும் பயிற்சிபெற விரும்பும் மாணவ - மாணவியர், மேற்கூறிய கட்டுரையை அனுப்பத் தேவை இல்லை. அதற்குப் பதிலாக, இந்த விண்ணப்பம் வெளியான தேதிக்குப் பிறகு, தங்கள் பகுதியில் நடக்கும் ஏதாவது ஒரு சம்பவத்தைப் படங்களாக எடுத்து, அவற்றுக்கான குறிப்புகளோடு அனுப்ப வேண்டும். (ஐந்து படங்களுக்கு மேல் அனுப்ப வேண்டாம்). ஒவ்வொரு புகைப்படத்தின் பின்புறத்திலும் தங்களின் பெயரையும் முகவரியையும் குறிப்பிட வேண்டும்.</p>
<p class="content">         ஸ்டில் கேமரா தவிர, கூடுதல் தகுதியாக, வீடியோ கேமரா இயக்கும் அனுபவம் உண்டா? இருப்பின், நீங்கள் பதிவுசெய்த காட்சி, நிகழ்ச்சி அல்லது குறும்படத்தின் குறுந்தகடுப் பதிவுகளை அவசியம் அனுப்பிவைக்கவும்.</p>
<p class="content">இ) 'நிருபர் புகைப்படக்காரர்’ பிரிவுக்கு விண்ணப்பம் செய்பவர்கள், மேற்கூறிய (அ, ஆ) இரண்டையும் செய்து அனுப்ப வேண்டும்.</p>
<p class="content"><strong><span style="color: #ff6600">இந்தத் திட்டத்தில் பங்குபெற விரும்பும் மாணவ - மாணவியர், விண்ணப்பத்தாளை உண்மையாகவும் முழுமையாகவும் பூர்த்திசெய்து, 15.3.14-ம் தேதிக்குள் எங்களுக்கு அனுப்பிவைக்க வேண்டும்.</span></strong></p>
<p class="content"><strong><span style="color: #ff6600">எந்தக் காரணம் கொண்டும் கட்டுரைகளையும் புகைப்படங்களையும் திருப்பி அனுப்ப இயலாது. அஞ்சல்தலைகளை இணைக்கத் தேவை இல்லை. இந்தத் திட்டம் சம்பந்தமாக எந்தக் கடிதப் போக்குவரத்தும் வைத்துக்கொள்ள இயலாது.</span></strong></p>
<p class="content"><strong><span style="color: #ff6600">அடுத்தக் கட்டமாக, 20.4.14-ம் தேதி அன்று சென்னை, கோவை, திருச்சி, மதுரை ஆகிய நான்கு ஊர்களில் எழுத்துத் தேர்வு நடக்க இருக்கிறது. முதல் கட்டத்தில் தேர்வுபெறும் மாணவமணிகள், மேற்கண்ட ஊர்களில் ஏதாவது ஒன்றில் தேர்வு எழுத அழைக்கப்படுவார்கள்.</span></strong></p>
<p class="content"><strong><span style="color: #ff6600">10.4.14-ம் தேதிக்குள் எங்களிடம் இருந்து எழுத்துத் தேர்வுக்கான அழைப்புக் கடிதம் கிடைக்கப் பெறாதவர்கள், முதல் கட்டப் பரிசீலனையில் தேர்ந்தெடுக்கப்படவில்லை என்பதைப் புரிந்துகொள்ள வேண்டுகிறோம்.</span></strong></p>
<hr>
<p class="content"><span style="color: #ff0000"><strong>வி</strong></span>ண்ணப்பம் அனுப்ப வேண்டிய முகவரி: மாணவப் பத்திரிகையாளர் பயிற்சித் திட்டம், ஆனந்த விகடன், 757, அண்ணா சாலை, சென்னை  -  600 002.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஹலோ வாசகர்களே...</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img alt="" align="middle" src="http://cdnw.vikatan.com/av/2014/02/mtknjg/images/p4.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">விகடன் மேடையில்... கே.எஸ்.ரவிக்குமார்</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="801" alt="" src="http://cdnw.vikatan.com/av/2014/02/mtknjg/images/p11.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஹலோ விகடன் - இன்று... ஒன்று... நன்று!</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="913" alt="" src="http://cdnw.vikatan.com/av/2014/02/mtknjg/images/p18.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஆல் கட்சி ஆங்கிரி அண்ணாச்சி!</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><a target="_blank" href="http://www.vikatan.com/av/2014/02/mtknjg/images/p96.jpg"><img align="middle" width="300" height="441" alt="" src="http://cdnw.vikatan.com/av/2014/02/mtknjg/images/p96sma.jpg"></a> <a target="_blank" href="http://www.vikatan.com/av/2014/02/mtknjg/images/p97.jpg"><img align="middle" width="300" height="440" alt="" src="http://cdnw.vikatan.com/av/2014/02/mtknjg/images/p97sma.jpg"></a></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஜோக்ஸ் - 1</div>
<div class="subtitle1"></div>
<div class="content" style="border-top:1px solid #DDD;"><p style="text-align: center"><img align="middle" width="300" height="783" alt="" src="http://cdnw.vikatan.com/av/2014/02/mtknjg/images/p19.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஜோக்ஸ் - 2</div>
<div class="subtitle1">ஓவியங்கள்: சுரேஷ்</div>
<div class="subtitle2"></div>
<div class="content" style="border-top:1px solid #DDD;"><p style="text-align: center"><img alt="" align="middle" width="600" height="797" src="http://cdnw.vikatan.com/av/2014/02/mtknjg/images/p27.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஜோக்ஸ் - 3</div>
<div class="subtitle1">ஓவியங்கள்: சுரேஷ்</div>
<div class="subtitle2"></div>
<div class="content" style="border-top:1px solid #DDD;"><p style="text-align: center"><img align="middle" width="600" height="779" alt="" src="http://cdnw.vikatan.com/av/2014/02/mtknjg/images/p47.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஜோக்ஸ் - 4</div>
<div class="subtitle1">ஓவியங்கள்: கண்ணா</div>
<div class="subtitle2"></div>
<div class="content" style="border-top:1px solid #DDD;"><p style="text-align: center"><img alt="" align="middle" width="600" height="855" src="http://cdnw.vikatan.com/av/2014/02/mtknjg/images/p59.jpg"></p></div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">எனக்கான முத்தம் - சிறுகதை</div>
<div class="subtitle1">ப்ரியா தம்பி, ஓவியங்கள்: ஸ்யாம் </div>
<div class="subtitle2"></div>
<div class="content" style="border-top:1px solid #DDD;">
<p class="content"> <span style="color: #ff0000"><strong>ஊரில்</strong></span> நான் படித்த பள்ளியை, என் மகளுக்குச் சுற்றிக் காண்பித்துக்கொண்டிருந்தேன்.</p>
<p class="content">''இங்கதான் என் ஃபர்ஸ்ட் ஸ்டாண்டர்ட் கிளாஸ் ரூம் இருந்தது'' என்ற இடத்தில், இப்போது எட்டாம் வகுப்பு B செக்ஷன் செயல்படுவதாக கரும்பலகை சொன்னது. அரை சுவரும் அதற்கு மேல் ஓட்டுக் கூரையுமாகக் கட்டடம் அப்படியே இருந்தது.</p>
<p class="content">''இதுல நீ எங்க உட்காந்திருந்த... ஃபர்ஸ்ட் பெஞ்சா?''</p>
<p class="content">''அப்பல்லாம் பெஞ்ச் இல்லை, தரையிலதான் உட்காருவோம்.''</p>
<p class="content">''அப்ப உன் ஃப்ரெண்ட் யாரு?''</p>
<p class="content">எவ்வளவு யோசித்தும் நினைவுக்கு வரவில்லை. என் ஞாபகத்திறனின் போதாமையை அவள் அறிவாள். மேற்கொண்டு வற்புறுத்தவில்லை.</p>
<p class="content">''கால் வலிக்குது... போலாமா ப்ளீஸ்?''</p>
<p class="content">அவளைத் தூக்கிக்கொண்டு நடக்கும்போதுதான் கவனித்தேன். நாளை மறுநாள், கோயிலில் கொடியேற்றப்போவதாக போஸ்டர்கள் ஒட்டப்பட்டிருந்தன.</p>
<p class="content">சித்திரை மாதம்தானே திருவிழா நடைபெறும். இதென்ன வைகாசி மாதத்தில்? வீட்டில் நுழைந்ததுமே இதைத்தான் கேட்டேன்.</p>
<p class="content">''நீ இங்க இருந்து போய் ரெண்டு வருஷம் கழிச்சு ஒரு சித்திரையில ஊருக்குள்ள சண்டை வந்துதுல்லா... அப்ப வைகாசியில மாத்தினது. அப்புறம் வைகாசின்னே ஆகிப்போச்சு. அடிக்கடி ஊருக்கு வந்தாத்தான இதெல்லாம் தெரியும்'' - தோளில் தூங்கிப்போயிருந்த மகளை வாங்கிப் படுக்கையில் கிடத்தியபடியே பதில் சொன்னாள் கவிதா.</p>
<p style="text-align: center"><img align="middle" width="600" height="468" alt="" src="http://cdnw.vikatan.com/av/2014/02/mtknjg/images/p76.jpg"></p>
<p class="content">''தூக்கிட்டு வார... கை வலிக்கலியா?''</p>
<p class="content">''பிள்ளையைப் பெத்துட்டு கை வலிக்குதுனு சொன்னா முடியுமா?''</p>
<p class="content">''அதுவும் சரிதான்'' - சிரித்தாள்.</p>
<p class="content">கவிதாவும் நானும் பள்ளித் தோழிகள். ஆறாம் வகுப்பில் இருந்தே ஒன்றாகப் படித்தவர்கள். கல்லூரி இறுதி ஆண்டிலேயே நான் வேலைக்காக ஊரில் இருந்து பெட்டியைக் கட்டிவிட, இதே ஊரில் திருமணம் ஆகி இங்கேயே நிலைகொள்ளும்படியான வாழ்க்கை அவளுக்கு.</p>
<p class="content">''ஆமா... சுசீந்திரம் தேருகூட வருஷத்துக்கு ரெண்டு தடவை நகருது. எனக்கு எங்க..? கன்னியாக்குமரியைத் தாண்டினா கடல்லதான் போய் விழணும். இங்கேயே நிலைச்சாச்சு ஒரேயடியா... சாப்பிடலாம் வா!'' - சிரித்தபடியே போனாள். கவிதா இப்படித்தான். நூற்றாண்டு சலிப்பைக்கூட வாய் ஓரத்தில் சிரிப்பு இல்லாமல் அவளால் சொல்ல முடியாது.</p>
<p class="content">''இப்பத் திருவிழா இருக்கும்னு நினைச்சே பார்க்கலை கவிதா!''</p>
<p class="content">''என்னத்தத் திருவிழா... அந்தப் பக்கம் எட்டிப் பார்க்கிறதே கிடையாது. பத்தாநா திருநாக்கு சப்பரம் வரும்போது, தேங்கா, பழத்தை வாசல்ல குடுக்கிறதோட சரி. கோயில்ல போய் கும்பிட்டதுக்கெல்லாம் கோபுரம் கட்டியாச்சு!''</p>
<p class="content">''ஏன் நாடகம்லாம் கிடையாதா இப்ப?''-  கேட்டதுமே விழுந்து விழுந்து சிரித்தாள்.</p>
<p class="content"><img align="left" width="100" height="165" alt="" src="http://cdnw.vikatan.com/av/2014/02/mtknjg/images/p76a.jpg">''ஓ... அப்படிப் போகுதா கதை!'' - அடக்க முடியாமல் சிரித்துக்கொண்டே இருந்தாள்.</p>
<p class="content">''பார்த்து... சோறு விக்கிக்கப்போகுது.''</p>
<p class="content">''எனக்கு விக்காது... அங்க விக்கியிருக்கும் இந்நேரம்!''</p>
<p class="content">''யாரைச் சொல்ற?''</p>
<p class="content">''நீ யாரை நினைக்கிறியோ... அவனைத்தான்!''</p>
<p class="content">எனக்குமே சிரிப்பு வந்தது. அவனை நினைத்தாலே முகத்தில் ஒளி கூடுவதை, மறைக்க முடியவில்லை. வாழ்க்கையின் ஒரு பகுதியில் என் கூடவே வந்தவன். கனவு மட்டுமே காணத் தெரிந்த அந்த வயதில், என் இரவுகளை பார்வைகளாலும் முத்தங்களாலும் நிறைத்தவன்.</p>
<p class="content">''என்ன இப்பவே கனவுல போயாச்சா?''</p>
<p class="content">''நாடகம் இல்லியானு கேட்டனே?''</p>
<p class="content">''அவன் போனதோட நாடகமும் போச்சுதே?''</p>
<p class="content">''ம்...''</p>
<p class="content">''அவனை இன்னும் மறக்கலியா?''</p>
<p class="content">''உன்னையே மறக்கலை. அவனை எப்படி மறப்பேன்?''</p>
<p class="content">''அட நாயே'' - இடுப்பில் கிள்ளிச் சிரித்தாள்.</p>
<p class="content">''ஒண்ணு சொன்னாக் குதிப்ப பார்த்துக்க... காலையிலே சொல்ல வந்தேன். இவோ அப்பா இருந்ததுனால சொல்லலை. உன் ஆளு வந்திருக்கான்ல!''</p>
<p class="content">''யாரு பாபுவா?!'' - நம்பவே முடியவில்லை. தலை நிஜமாகவே ஒரு முறை சுற்றி நின்றது.</p>
<p class="content">''அவன் சைனாவோ எங்கயோ இருக்கிறதா சொன்னாங்க!''</p>
<p class="content">''எங்கப் போனாலும் இதான அவன் ஊரு. வந்து ஒரு வாரம் இருக்கும்னு நினைக்கிறேன்.''</p>
<p class="content">அந்த நொடியே அவனைப் பார்க்க வேண்டுமென மனம் பரபரத்தது.</p>
<p class="content">''போய் ஏழெட்டு வருஷம் இருக்கும்னு நினைக்கிறேன். இடையில ஒருக்கா வந்து கல்யாணம் பண்ணிட்டுப் போனவன் மறுபடியும் இப்பத்தான் வந்திருக்கான்.''</p>
<p class="content">''நீ பார்த்தியா, பேசினியா?''</p>
<p class="content">''கோயிலுக்குப் போயிட்டு இப்படித்தான் ரெண்டு நாளும் போனான். என்னதோ கேக்க வந்து நிறுத்துனான் பார்த்துக்க. உன்னையத்தான் இருக்கும்னு நினைக்கேன். பொண்டாட்டி இருந்ததுனால கேக்காம விட்ருப்பான். மூணு வயசில ஒரு பொண்ணும் இருக்கில்லா?''</p>
<p class="content">''ம்...''</p>
<p class="content"><img align="left" width="200" height="98" alt="" src="http://cdnw.vikatan.com/av/2014/02/mtknjg/images/p76b.jpg">''என்ன... குரலு இறங்குது? அவனுக்கு மூணு வயசுல புள்ளைன்னா, உனக்கு அஞ்சு வயசுல இருக்கில்லா... அப்புறம் என்ன?''</p>
<p class="content">''அய்யே... மூடு நீ!''</p>
<p class="content">''நீங்க ரெண்டு பேரும்தான் கல்யாணம் பண்ணுவீங்கனு நினைச்சேன்... பார்த்துக்க!''</p>
<p class="content">''நாங்களே நினைக்கலை.. நீ ஏன் நினைச்ச?''</p>
<p class="content">''உங்கிட்ட பேசினா எனக்குத்தான்  பைத்தியம் பிடிக்கும். வேலையத்தவ நீ!'' - சாப்பாட்டை எடுத்துவைக்கத் தொடங்கினாள்.</p>
<p class="content">''அவன் பொண்டாட்டியும் நல்லாத்தான் இருக்கா. சிரிக்கச் சிரிக்கப் பேசுறா பார்த்துக்கோ.'' - கரண்டியை ஒவ்வொன்றாக சிங்க்கில் போட்டபடியே சொன்னாள்.</p>
<p class="content">''அவன் பொண்டாட்டி மேக்க உள்ளவளா... பேச்சு அப்படியே இழுக்குது...'' - சாப்பிட்ட இடத்தில் தண்ணீர் தெளிக்கத் தொடங்கினாள்.</p>
<p class="content">''நீ எதுக்கு 'அவன் பொண்டாட்டி, அவன் பொண்டாட்டி’னு இத்தனை தடவை சொல்ற. நான் கேட்டனா?''</p>
<p class="content">''அந்த அநியாயம் வேறயா?'' - அவள் துடைப்பம் எடுத்து பெருக்கத் தொடங்கினாள்.</p>
<p class="content">''நான் பார்க்கணும் அவனை.''</p>
<p class="content">''வீட்டுக்குப் போய்ப் பாரு.. ஆனா, அவன் பொண்டாட்டி இருப்பா அங்க!'' - கடுப்பேற்றினாள்.</p>
<p class="content"><span style="color: #ff0000"><strong>இ</strong></span>ரவு மொட்டை மாடியில், கவிதாவும் நானும் குழந்தைகளோடு படுத்துக்கிடந்தோம். குழந்தைகள் கதை கேட்டு நச்சரிக்க, நான் என் கதையைச் சொல்லத் தொடங்கினேன். கதையின் வாயிலாக கடந்து சென்ற வாழ்க்கையைப் பிடித்து இழுத்து நிறுத்த முயற்சித்தேன். கதை தொடங்கிய சில விநாடிகளில் மொட்டை மாடி, கவிதா, குழந்தைகள் யாவரும் மறைந்துபோக... பாபு மட்டுமே எங்கும் நிறைந்திருந்தான்.</p>
<p class="content">''உனக்கு நினைக்கணும்னா குப்புறப் படுத்துக்கிட்டு நினை. அதை எதுக்குப் புள்ளைகளுக்குச் சொல்லிக்கிட்டு...'' என காதில் கடித்த கவிதாவை மொட்டை மாடியில் இருந்து தள்ளிவிட்டால் என்ன என்று தோன்றியது. நான் சொல்லிக்கொண்டிருந்தேன், எல்லாவற்றையும் ஒரு கதைபோல சொல்லிக்கொண்டிருந்தேன்.</p>
<p class="content"><span style="color: #ff0000"><strong>அ</strong></span>ப்போதெல்லாம் திருவிழா தொடங்குவதற்கு ஒரு வாரம் முன்னதாகவே திடல் களை கட்டும். கதாகாலட்சேபம், வில்லிசை, சினிமா, ஆர்கெஸ்ட்ரா எனத் தொடரும் நிகழ்ச்சிநிரலில், நாங்கள் பரபரப்பாகத் தேடுவது நாடகங்களைத்தான். அதிலும் பாபுவின் நாடகங்களுக்கு ரசிகைகள் அதிகம்.  </p>
<p class="content">முதல் அரை மணி நேரம் சரித்திர நாடகம். அடுத்த இரண்டு மணி நேரத்துக்கு சமூக நாடகம். இரண்டிலுமே ஹீரோ பாபுதான். நடிப்பு, எழுத்து, இயக்கம் என எதில் பாபுவின் பெயரைக் கண்டாலும் போஸ்டருக்கே விசில் அடிக்கும் அளவுக்கு, அவன் மேல் பைத்தியமாக இருந்தோம். பாபுவின் நாடகம் ஒன்பது மணிக்கு என்றால், ஏழு மணிக்கே பிளாஸ்டிக் சாக்கு விரித்து முன் வரிசையில் இடம் பிடிக்கத் தொடங்கினோம்.</p>
<p class="content"><img align="right" width="300" height="115" alt="" src="http://cdnw.vikatan.com/av/2014/02/mtknjg/images/p76c.jpg">நாடகத்தில் நடிப்பவர்கள், தங்களுக்குள் காசு பிரித்து நாடகச் செலவுகளைப் பகிர்ந்துகொள்ள வேண்டும். பெண் வேடங்களையும் ஆண்களே ஏற்றுக்கொள்ள, கதாநாயகியை மட்டும் வெளியூரில் இருந்து அழைத்து வருவார்கள். நாடகம் போடும் அன்று காலை கதாநாயகி செந்தில்குமாரி வந்து இறங்கும்போது ஊரே பரபரப்பாகும். ரிகர்சல் நடக்கும் குமாரியின் வீட்டைச் சுற்றி தலைகளாக இருக்கும். அந்தப் பெண்ணோடு ஒரே ஒரு பாட்டுக்கு மட்டும் ஆட, நாடகத்தின் மொத்த செலவையும் ஏற்கத் தயாராக இருப்பார்கள். ஆனாலும், எல்லா நாடகங்களிலும் அந்தப் பெண்ணோடு பாபுதான் ஆடினான். பச்சை, சிகப்பு, மஞ்சள் என மாறும் ஒளியில் அந்தப் பெண்ணை அவன் தூக்க, எங்கள் பற்கள் நறநறவெனக் கடிபடும் ஓசையை ஒருவருக்கொருவர் கேட்கவே செய்தோம்.</p>
<p class="content">மேடையில்தான் ஆட்டம் எல்லாம். பகலில் யாரையும் நிமிர்ந்து பார்க்காமல் தலையை லேசாகக் குனிந்தபடி முடி காற்றில் அலைய அவன் வேகமாக நடக்கும்போது, கை கோத்து உடன் நடந்தால் எந்தப் பிரச்னையையும் எட்டி மிதிக்கலாம் எனத் தோன்றும். ஏற்றிக் கட்டிய லுங்கியோடு பைக்கில் அவன் செல்லும்போது, அவன் இடுப்பில் அணைத்தபடி பின்னால் உட்கார்ந்து அலட்சியமாகப் பறக்கத் தோன்றும்.</p>
<p class="content"><span style="color: #ff0000"><strong>ஊ</strong></span>ரெல்லாம் பெண்கள் அவனுக்காகக் காத்திருக்க, எதிர்பாராத ஒரு மதியத்தில் நூலகத்தில் என் முன் வந்து நின்றான். என்னிடம் பேசுவதற்காக வெகுநேரம் காத்திருப்பதாகக் கூறினான்.</p>
<p class="content">இரண்டு புத்தக அடுக்குகளின் இடையே வழிமறித்தபடி, 'உன் பேர் என்ன?’ என அவன் கேட்டபோது, பயத்தில் கை விரல்கள் ஆடத் தொடங்கின. ஒரு தடவை பார்க்க மாட்டானா என ஏங்கவைத்தவன், 'உன்னைப் பிடித்திருக்கிறது’ என எதிரே நின்று சொல்கிறான். யாராவது பார்க்கிறார்களா எனச் சுற்றிலும் பார்த்தேன். இந்த வார்த்தைகள் எங்கே போய்த் தொலைந்தன. எதற்காக இத்தனைப் பதட்டம்.</p>
<p class="content">''எனக்குப் பிடிச்சிருக்கு. உனக்கும் பிடிச்சிருந்தா பேர் சொல்லு'' - முகத்தை வெகு அருகில் வைத்து, கண்களை நேராகப் பார்த்துக் கேட்டான். அன்றுதான் அவ்வளவு அருகில் அவனைப் பார்த்தேன்.</p>
<p class="content">''உன் பேரு எனக்குத் தெரியும். ஆனாலும் நீ இப்ப உன் வாயால சொல்லணும்!'' - முகம் இன்னும் நெருக்கமாக இருந்தது. எவ்வளவு அழகாகச் சிரிக்கிறான்.</p>
<p class="content">''ஏன்... என்னைப் பிடிக்கலையா?''</p>
<p class="content">''வழி விடுங்க.. நான் போகணும்!''</p>
<p class="content">''முடியாது'' - அதே சிரிப்போடு நின்றான். அவன் வெகுநேரம் அப்படியே நிற்கவேண்டும் நகரவே கூடாது எனத் தோன்றியது. நான் மீண்டும் சொன்னேன்.</p>
<p class="content">''வழி விடுங்க... ப்ளீஸ்!''</p>
<p class="content">''போகணும்னா அப்படித் திரும்பிக்கூட போகலாமே?'' - என் பின்னால் கை காட்டினான்.</p>
<p class="content">''என் பேர் ராகினி.''</p>
<p class="content">''அப்பப் பிடிச்சிருக்கு'' - கண்களை நேராகப் பார்த்துச் சிரித்தான். அதை எதிர்கொள்ள முடியாமல் என் தலை கவிழ்ந்துகொண்டது. பச்சை நிற ஜீன்ஸ், வெள்ளை நிறச் சட்டையில் கால் வளைத்து நின்ற அவனது தோற்றம் அப்படியே சித்திரமாக மனதில் பதிந்துகிடக்கிறது.</p>
<p class="content">அவன் என்னோடு பேசுகிறான் என அறிந்ததும் தோழிகள் பேச்சை நிறுத்தினர். ''நானும் அவனும் ஒரே ஜாதி. எப்படியாவது கல்யாணம் நடக்கும்னு நினைச்சேன். அவனுக்கு ஏண்டி உன்னைப் பிடிச்சுது?'' - கோயிலில் வைத்து கவிதா கதறிக் கதறி அழுதாள்.</p>
<p class="content"><img align="left" width="180" height="114" alt="" src="http://cdnw.vikatan.com/av/2014/02/mtknjg/images/p76d.jpg">கோபத்தில் வீட்டில் போய் சொல்லிவிடுவாளோ எனப் பயமாகக்கூட இருந்தது.</p>
<p class="content">''நான் வேணாப் பேசலை. நீ அழாத!''</p>
<p class="content">''நடிக்காத போடி'' - கோபித்துக்கொண்டு போய்விட்டாள். மறுநாளே சமாதானமானாள்.</p>
<p class="content"><span style="color: #ff0000"><strong>க</strong></span>ல்லூரிப் படிப்பு முடித்துவிட்டு, வேலைக்காக அவன் காத்திருந்த நாட்கள் அவை. நான் முதல் ஆண்டு கல்லூரிக்குப் போக ஆரம்பித்ததும், பஸ் ஸ்டாப் வரை பின்னால் வருவது, பஸ்ஸில் ஏறி பார்த்தபடியே நிற்பது, கோயிலில் உடன் நடந்து வருவது, நூலகத்தில் எனக்காகக் காத்திருப்பது... எனப் பெரும்பாலான நேரங்கள் பாபு என்னோடு இருக்கத் தொடங்கினான். ஆனால், நாங்கள் மொத்தமாகப் பேசிய வார்த்தைகளை ஏ-4 காகிதத்தின் ஒரு பக்கத்தில் அடக்கிவிடலாம். தனியாகப் பேசவோ, பார்க்கவோ வாய்ப்பற்ற அந்த ஊரில் மினி பஸ்களும் கோயில்களும் இல்லாவிட்டால் 'காதல்’ என்ற வார்த்தையே இல்லாமல் போயிருக்கும்.</p>
<p class="content"><span style="color: #ff0000"><strong>ஆ</strong></span>லம்பாறைப் பேருந்தில் டிரைவரின் இடதுபக்கம் இருந்த நீளமான இருக்கையில் நான் உட்கார்ந்திருக்க, பாபு பின்னால் நின்றிருந்தான். அவன் கண்களால் பேசியவற்றை எனக்கு ஏற்றமாதிரி நான் புரிந்துகொண்டிருந்தேன். தினமும் பயணிக்கும் பேருந்து என்பதால் கண்டக்டர் என்னைப் பார்த்துச் சிரிக்க, நான் பதிலுக்குச் சிரித்தேன். ஒரு முறையோடு நிறுத்தாமல் அவர் மீண்டும் மீண்டும் சிரிக்க, பாபு இருவருக்கும் இடையே வந்து நின்றுகொண்டான். ''ஆளுங்க ஏற வேண்டாமா? உள்ள போய் உட்காருங்க'' - கண்டக்டரை ஒரு பார்வையில் அடக்கினான்.</p>
<p class="content">''யாரைப் பார்த்தாலும் பல்லைக் காட்டாத. இனி இந்தச் சீட்ல உட்காந்தா கொன்னுடுவேன்'' என்று என்னை மெதுவாக மிரட்டினான். எனக்கு எரிச்சல் வந்தது.</p>
<p class="content">''நீங்க மட்டும் செந்தில்குமாரியைத் தூக்கித் தூக்கி ஆடுவீங்க. நான் சிரிச்சா தப்பா?'' - கடுப்பாகச் சொன்னேன். அதற்கு அவன் பதில் சொல்லவில்லை. வண்டி போய்க்கொண்டு இருக்கும்போதே இறங்கிப் போய்விட்டான். சொல்லியிருக்க வேண்டாமோ, இனி பேசுவானா? படபடப்பாக இருந்தது.</p>
<p class="content">''பொறுக்கிப் பசங்க'' - கண்டக்டர் முணுமுணுத்தார்.</p>
<p class="content">''அவன் ஒண்ணும் பொறுக்கி இல்லை'' - வேகமாகப் பதில் சொல்லிவிட்டு, நாக்கைக் கடித்துக்கொண்டேன்.</p>
<p class="content"><span style="color: #ff0000"><strong>பே</strong></span>ருந்தில் இருந்து இறங்கும்போது கலுங்குப் பாலத்தில் உட்கார்ந்திருந்தான். அது ஒரு மழை மாதத்தின் இருட்டத் தொடங்கியிருந்த ஒரு மாலை. என்னோடு இறங்கியவர்கள் இடது புறம் சென்றுவிட, நான் என் வீட்டுக்குச் செல்லும் வழியைத் தவிர்த்து கலுங்குப் பாலம் வழியாக நடக்கத் தொடங்கினேன் மிகவும் மெதுவாக. அசையாமல் உட்கார்ந்திருந்தவன், நான் அவனைக் கடக்கும் நொடியில் கையைப் பிடித்தான்.</p>
<p class="content">''உக்காரு!''</p>
<p class="content">''அய்யோ..! நான் மாட்டேன். யாராவது வந்திடுவாங்க'' எனப் பதற, இழுத்து உட்கார வைத்தான்.</p>
<p class="content">''நான் யாரு உனக்கு?''</p>
<p class="content">''பாபு...''</p>
<p class="content">''அது தெரியாதா... உனக்கு நான் யாருன்னு சொல்லு!''</p>
<p class="content">''நீயே சொல்லேன்!''</p>
<p class="content">ஒன்றும் சொல்லாமல் என் முகத்தையே பார்த்தான். ஏதோ செய்யப்போகிறான் எனத் தெரிந்ததும், அதை மிகுந்த ஆர்வத்தோடு எதிர்பார்க்கத் தொடங்கினேன். யாராவது பார்ப்பார்கள், வீடு அருகே இருக்கிறது என்ற பயங்கள் விலகத் தொடங்கின. வலது கையால் தோளோடு அணைத்து நெற்றியில் முத்தமிட்டான். ஏன் நெற்றியைத் தேர்ந்தெடுத்தான் எனத் தெரிய வில்லை. ஆனால், ரொம்பப் பிடித்திருந்தது. பதிலுக்கு முத்தமிடத் தோன்றியது. எழுந்து கொண்டேன். சிலிர்த்துக் குளிர்ந்திருந்த உடல், குளிர் காற்றில் நடுங்கத் தொடங்கியது.</p>
<p class="content">''சும்மா இப்படியே பார்த்துட்டு இருப்பேன்னு நினைக்காத. தூக்கிட்டுப் போயிடுவேன்.. பார்த்துக்க!''</p>
<p class="content"><img align="right" width="180" height="86" alt="" src="http://cdnw.vikatan.com/av/2014/02/mtknjg/images/p76e.jpg">''யார் வேண்டாம்னு சொன்னது'' - கேட்டுவிட்டு வீட்டுக்கு வந்துவிட்டேன். வெறும் பார்வை, சின்ன ஸ்பரிசம், பேரன்பு எனத் தொடர்ந்த எங்கள் உறவுக்கு, நாங்கள் 'காதல்’ என்று பெயரிட்டுக்கொண்டோம். என் நினைவின் எல்லா நொடியிலும் அவனே நிறைந்திருந்தான்.</p>
<p class="content"><span style="color: #ff0000"><strong>கி</strong></span>ட்டத்தட்ட இரண்டு வருடங்கள் தொடர்ந்த எங்கள் காதல், அந்தத் திருவிழாவோடு முடிவுக்கு வந்தது. வழக்கத்துக்கு மாறாக அந்தச் சித்திரையில் மழை வெளுத்து வாங்கியது. ஏற்பாடு செய்யப்பட்ட நிகழ்ச்சிகள் ரத்துசெய்யப்பட்டன. அதிசயமாக நான்காம் திருவிழா அன்று வானம் வெளுக்கத் தொடங்கியது. அன்றைக்குத்தான் பாபுவின் நாடகம். ஈரமாக இருந்ததால் மணலில் உட்கார முடியாமல் ஆங்காங்கே கடை வராந்தாக்களிலும் சுவர்களிலும் உட்கார்ந்து நாடகம் பார்க்கத் தொடங்கினார்கள். நான் ஒரு வீட்டுச் சுவரில் சாய்ந்து நின்றுகொண்டேன்.</p>
<p class="content">பார்வையாளராக நான் மட்டுமே இருப்பதாக எண்ணிக்கொண்டு என்னைப் பார்த்தே வசனங்களைச் சொல்லிக்கொண்டிருந்தான் பாபு. எனக்கு மட்டுமேயான அவனது மனதின் குரல் என்றே நானும் அதை உள்வாங்கிக் கொண்டிருந்தேன். அன்றைய மகிழ்ச்சியின் உச்சமாக அவன் செந்தில்குமாரியோடு ஆடவோ, அவளைத் தூக்கவோகூட இல்லை.</p>
<p class="content">நாடகம் முடிவதற்கு முன்பாகவே அதே மேக்கப்போடு மேடைக்குப் பின்னால் வந்து நான் நின்றிருந்த சுவர் அருகே வந்தான். சுற்றிலும் ஆட்கள் நிற்க ஏதாவது சொல்லிவிடுவானோ எனப் பயமாக இருந்தது. ''குமரேஷைத் தேடி வந்தேன்'' என யாரிடமோ சொல்லிவிட்டு என் காதுக்கு அருகே வந்து, ''லவ் யூ'' என சொல்லிப்போனான். முதன்முதலாக 'லவ் யூ’ என்று அவன் சொன்னது அன்றுதான். அந்த இரவில் என்றென்றைக்குமாக அவனைப் பிடித்துப்போனது.</p>
<p class="content"><span style="color: #ff0000"><strong>ம</strong></span>றுநாள் காலை, 'பாபு, செந்தில் குமாரியோடு ஓடிப் போய்விட்டான்’ என்ற செய்தியோடு தான் விடிந்தது. கூடுதல் தகவலாக பாபு அங்கங்கே வைத்து என்னோடு பேசுகிற விஷயமும் வீட்டுக்குத் தெரிந்தது. எல்லாம் முடிந்துபோக அந்த வதந்திகள் போதுமானதாக இருந்தன. 'அந்த நாடகக்காரிக்கு காலேஜு போற பையன் இருக்கானாம். வெக்கம் இல்லாமப் போயிருக்கான் பாரு’ - ஊர் என்னென்னமோ பேசியது. 'ஒழுங்காப் படிக்கப் போறியா... இல்ல இப்படியே ஊர் சுத்திக்கிட்டுத் திரியப்போறியா?’ என்ற வீட்டின் கேள்விக்கு, நான் யோசிக்காமல் 'படிக்கிறேன்’ என்று பதில் சொன்னேன்.</p>
<p class="content"><img align="left" width="300" height="447" alt="" src="http://cdnw.vikatan.com/av/2014/02/mtknjg/images/p76f.jpg">'வேற ஆள் இல்லாமத் தேடிருக்கா பாரு ஒருத்தனை’ என்றரீதியில் திட்டுகள் நிறைய விழுந்தன. எந்தப் பேச்சும் என் மனதில் இருந்து அவனுடைய நினைவுகளையோ, பிம்பத்தையோ மாற்றவில்லை. பேருந்தில், சாலையில் என எதிர்ப்படுபவர்கள் எல்லாம் அவன் சாயலைக்கொண்டு இம்சிக்கத் தொடங்கினார்கள். படிப்பை விட்டுவிட்டு அவனோடு போக வேண்டும் என்றோ, அவனைத் திருமணம் செய்துகொண்டு வாழ வேண்டும் என்ற கனவுகளோ எனக்கு இல்லை. அவனோடு பேசப் பிடித்தது, அவனோடு நடக்கப் பிடித்தது, அவன் சிரிப்பு பிடித்தது... மொத்தத்தில் அவனைப் பிடித்திருந்தது. அவ்வளவுதான். அதன் பிறகு பாபுவை அவனது அப்பா வெளியூர் அனுப்பிவிட்டதாகக் கேள்விப்பட்டேன்.</p>
<p class="content"><span style="color: #ff0000"><strong>''நீ</strong></span> வந்திருக்கனு சொன்னதும் அப்படி ஒரு சந்தோஷம் அவனுக்கு. பாவம் நல்ல பையனை ஊர் எப்படியெல்லாம் பழி போட்டுச்சு.</p>
<p class="content">அஞ்சு மணிக்கு வீட்டுக்கு வர்றேன்னு சொன்னான். இனி பார்த்து என்ன பண்ணப்போற?'' - கவிதா புரியாமல் கேட்டாள். நான் பதில் சொல்லாமல், தயாராகத் தொடங்கினேன்.</p>
<p class="content">கல்லூரிக்குச் சென்ற காலத்தில் அவனுக்காகப் பார்த்துப் பார்த்து தயாராவது போல், பத்து வருடங்களுக்குப் பிறகு அவனுக்காக பிரத்யேகமாகத் தயாராகத் தொடங்கினேன். அவனைப் பார்க்கப்போவது தெரிந்தால், 'புடவை கட்டேன் ஒரு நாள்’ - அவன் எப்போதோ கேட்டது நினைவுக்கு வந்தது. நீல நிறப் புடவையில் நான் நன்றாக இருப்பதாக கவிதா சொன்னாள்.</p>
<p class="content">''ஐ ப்ரோ பென்சில் இல்லையா உங்கிட்ட?''</p>
<p class="content">''உன்னைப் பொண்ணா பார்க்க வர்றான்... போதும் இதெல்லாம்!''</p>
<p class="content">''குடுறி ஒழுங்கா...''</p>
<p class="content">''ஒண்ணும் சரியாப் படலை'' சிரித்துக் கொண்டே எடுத்துத் தந்தாள்.</p>
<p class="content"><span style="color: #ff0000"><strong>மொ</strong></span>ட்டை மாடியில் இதோ பக்கத்தில் பாபு. இடைப்பட்ட வருடங்கள் அவனில் எந்த மாற்றத்தையும் ஏற்படுத்தியிருக்கவில்லை. அதே சிரிப்பு, அதே மீசை, அதே உடல்.</p>
<p class="content">''அப்படியே இருக்க பாபு.''</p>
<p class="content">''நீ நிறைய மாறிட்ட... வெயிட் போட்டுட்டல்ல. ஆனா, அழகா இருக்க. புடவையில இன்னிக்குத்தான் பார்க்கிறேன்!''</p>
<p class="content">அவன் பார்வையை எதிர்கொள்ள முடியாமல், வழக்கம்போல் கண்கள் நிலம் நோக்கின.</p>
<p class="content">''உன்னைப் பார்ப்பேன்னு நினைக்கவே இல்லை. ரொம்ப சந்தோஷமா இருக்கு'' - இப்போதுதான் பாபுவை ஒருமையில் அழைக்கிறேன்.</p>
<p class="content">''எப்பவும் நினைப்பேன் உன்னை. உன்னை டிஸ்டர்ப் பண்ண வேண்டாம்னுதான் சந்திக்க முயற்சிக்கல!''</p>
<p class="content">நான் அமைதியாக இருந்தேன்.</p>
<p class="content">''உனக்காவது புரிஞ்சுதா என்ன?'' - குரலில் சின்னப் பதட்டம் இருந்தது.</p>
<p class="content">''எனக்குத்தான புரியும்!'' - என் பதில் அவன் முகத்தில் நிம்மதியைத் தந்தது. அவன் எதைக் கேட்டான், நான் எதைப் புரிந்ததாகச் சொன்னேன்? யோசித்தெல்லாம் பேசவில்லை. ஆனால், அப்படித்தான் பதில் சொல்ல முடிந்தது.</p>
<p class="content"><img align="right" width="300" height="445" alt="" src="http://cdnw.vikatan.com/av/2014/02/mtknjg/images/p76g.jpg">அவன் இயல்பாக அருகில் வந்து என் வலது கையை தன் இரு கைகளுக்குள் எடுத்து வைத்துக்கொண்டான். வருடங்கள் பின்னோக்கிப் போய்... நானும் அவனும் மட்டுமேயான ஓர் உலகத்தில் இருப்பதாகத் தோன்றியது.</p>
<p class="content">''பஸ்ல கூட வருவல்ல... அப்ப ஒரு மாதிரி கம்ஃபர்ட்டா ஃபீல் பண்ணுவேன். நாம பேசவே மாட்டோம். ஆனாலும் அந்த ஃபீல் இருக்கும். அதை அப்புறம் நான் நிறைய நேரத்துல வேற எங்கெங்கயோ, யார் யார்கிட்டயோ எதிர்பார்த்து ஏமாந்திருக்கேன். இப்ப நீ வந்ததும் டக்குனு அந்த ஃபீல் வந்து ஒட்டிக்குது!'' - இவ்வளவு நீளமாக அவனிடம் பேசுவது இதுவே முதன்முறை.</p>
<p class="content">''இத்தனை வருஷத்துல ஒருநாள்கூட உன்னை நினைக்காம இருந்தது இல்லை. எவ்ளோ நல்லா இருந்தது அப்பல்லாம். உனக்காக வெயிட் பண்ணி, உன்னைப் பார்த்த அந்த சந்தோஷம்லாம் அப்புறம் வரவே இல்லை ராகி'' - சிரித்தான். அவன் கைகளுக்குள் இருந்த என் கையை அழுத்தினான்.</p>
<p class="content">''நாடகம் எல்லாம் இனி இல்லையா பாபு?''</p>
<p class="content">''நீ பார்க்கிறேன்னா சொல்லு... உனக்காகப் போட்டுடலாம்!''</p>
<p class="content">''நீ போடுறேன்னா சொல்லு... முதல் வரிசையில உக்காந்து பார்க்கிறேன். இப்ப விசில் அடிக்கக்கூட நல்லாத் தெரியும்.''</p>
<p class="content">சிரித்தான்.</p>
<p class="content">''இனிதான் உனக்காகப் போடணுமா என்ன? போட்ட நாடகம் எல்லாமே உனக்காகத்தானே! உன்னைத் தவிர எதிர்ல வேற யாரைக் கவனிச்சேன்னு நினைக்கிற?'' என்றதும், எனக்கு பறப்பது போல் இருந்தது. வருடங்கள் கடந்தும் எனக்கான வார்த்தைகளை பத்திரமாகச் சேமித்து என்னிடம் ஒப்படைக்கிறான். அந்த சந்தோஷத்தை இங்கே வார்த்தைகளில் நான் எப்படிச் சொல்ல?</p>
<p class="content">கவிதாவின் மகளோடு என் மகள் மேலேறி வந்தாள். ''பொண்ணு... அக்‌ஷயா..!'' - மகளை அறிமுகப்படுத்தினேன்.</p>
<p class="content">தூக்கிக்கொண்டான்.</p>
<p class="content">''என்ன படிக்கிற?''</p>
<p class="content">''ஸ்கூல் போறேன்.''</p>
<p class="content">''அங்கிள் பேரு பாபு...''</p>
<p class="content">''என் பேரு அக்‌ஷயா.''</p>
<p class="content">''அக்ஷயா எப்ப வந்தீங்க?''</p>
<p class="content">''எப்ப வந்தோம்மா?'' - என்னிடம் கேட்டாள். நான் ஒன்றும் பதில் சொல்லவில்லை.</p>
<p class="content">''அக்‌ஷயாவோட அப்பா பேர் என்ன?''</p>
<p class="content"><img align="left" width="180" height="186" alt="" src="http://cdnw.vikatan.com/av/2014/02/mtknjg/images/p76i.jpg">உன் புருஷன் பேர் என்ன என்று என்னைக் கேட்காமல், மகளிடம் அவள் அப்பா பற்றிக் கேட்டது பிடித்திருந்தது. காற்றில் அலைந்த அவன் முடியைக் கலைத்துவிட வேண்டும் போல் இருந்தது.</p>
<p class="content"><span style="color: #ff0000"><strong>எ</strong></span><strong>ன்</strong>னென்னவோ பேசிக்கொண்டிருந்தோம். நிறையப் பேசியது போலவும், எதுவும் பேசாதது போலவும், எவ்வளவு பேசினாலும் தீராதது போலவும் இருந்தது அந்த மாலை. இருட்டத் தொடங்கியதும் கிளம்பினான்.</p>
<p class="content">''இனி என்னிக்குப் பார்ப்போம்?''</p>
<p class="content">''இதுமாதிரி என்னிக்காவது பார்ப்போம்.''</p>
<p class="content">''பார்க்கணும்... பார்ப்போம்!'' எனச் சொல்லிவிட்டு குழந்தையைத் தூக்கி அவள் நெற்றியில் முத்தமிட்டான். ''வர்றேன்'' என என் தலை கோதி விடைபெற்றான்.</p>
<p class="content">தொலைபேசி எண்ணைக் கேட்கவோ, கொடுக்கவோ இல்லை. அதெல்லாம் தேவையும் இல்லை எனத் தோன்றியது.</p>
<p class="content">இதேபோன்ற ஒரு நாளுக்காக, இந்தத் தலைகோதலுக்காக, இனியும் காத்திருப்பதை நினைத்தபோதே உடல் சிலிர்த்தது. எதிரே நீண்டு கிடக்கும் வாழ்க்கைக்கு, மேலும் ஓர் அர்த்தம் சேர்ந்திருப்பதாகத் தோன்றியது. தெருவை எட்டிப் பார்த்தேன். தெருமுனையில் திரும்பும் இடத்தில் நின்று கை காண்பித்தான். தெரு விளக்கின் மங்கிய ஒளியில் அவன் இன்னும் அழகாக இருப்பதாகத் தோன்றியது.</p>
<p class="content">சந்தோஷத்தில் மகளைத் தூக்கி அவள் நெற்றியில் முத்தமிட்டேன். அப்படியாக... எனக்கான அவன் முத்தத்தை நான் திரும்ப எடுத்துக்கொண்டேன்!</p>
<p style="text-align: center"><span style="color: #ff0000"><strong>************</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">“நயன்தாரா என் தோழி... ஹன்சிகா என் காதலி!”</div>
<div class="subtitle1">பளிச் சிம்பு</div>
<div class="subtitle2">ம.கா.செந்தில்குமார் </div>
<div class="subtitle3"></div>
<div class="content" style="border-top:1px solid #DDD;">
<p class="content"> <span style="color: #ff0000"><strong>'கா</strong></span>தலி’ ஹன்சிகாவுடன் பிரேக்-அப்(!), கௌதம் மேனனுடன் இரண் டாவது படம்,  'முன்னாள் காதலி’ நயன்தாராவுடன் ரீ-யூனியன், தனுஷ§டன் நட்பு, தங்கை இலக்கியா திருமணம்... சிம்புவுடன் பேச எவ்வளவு விஷயங்கள் சேர்ந்துவிடுகின்றன. 'ஆன் த ரெக்கார்டு’ பளிச்சென்று பேசினார் சிம்பு!  </p>
<p class="content"><span style="color: #ff0000"><strong>''கௌதம் மேனன் படம் என்ன 'விண்ணைத் தாண்டி வருவாயா’ இரண்டாம் பாகமா?''</strong></span></p>
<p class="content">''இல்லை. இது 'வி.டி.வி.’ மாதிரி இருக்காது. ஆக்ஷன் படம். ஆனா, 'வி.டி.வி.’ ஃபீல்ல பிரமாதமான காதல் ஒண்ணும் இருக்கும். கௌதமோட திரும்ப வேலை பார்க்கிறது ரொம்ப சந்தோஷமா இருக்கு. நிறைய படங்கள் நடிச்சிட்டு இருக்கேன். ஆனாலும், பெரிய கேப் விழுந்திருச்சு. அதனால் விறுவிறுனு வேலையை முடிச்சு 'வாலு’ ரிலீஸ் பண்ணப்போறோம். கேமராவுக்குப் பின்னாடியும் ஹன்சிகாவோட கெமிஸ்ட்ரி செட் ஆன பிறகு நடிச்ச படம். பார்த்துட்டுச் சொல்லுங்க!''</p>
<p class="content"><span style="color: #ff0000"><strong>'' 'இது நம்ம ஆளு’ படத்துக்கு ஹீரோயின் நயன்தாரா... யாரோட சாய்ஸ்?''</strong></span></p>
<p class="content">''என்ன சந்தேகம்? டைரக்டர் பாண்டிராஜ் சாய்ஸ்தான். 'நயன்தாரா நடிக்கிறாங்க’னு பாண்டிராஜ் சார் சொன்னப்ப, ஸ்பாட்ல ரெண்டு பேருக்கும் கம்ஃபர்ட் லெவல் எப்படி இருக்கும், மீடியாவில் என்ன எழுதுவாங்க, ரசிகர்கள் ரசிப்பாங்களா, வீட்ல என்ன சொல்லுவாங்கனு எந்த ஐடியாவும் இல்லை. 'பண்ணலாமா... வேணாமா?’னு ஒரு சின்னக் குழப்பம் இருந்தது. ஆனா, இப்ப ஆல் க்ளியர். இந்தப் பட ஷூட்டிங் ஸ்பாட்ல எல்லாரும் ஏதோ ஒரு விஷயத்தை எதிர்பார்த்து எங்களையே பார்த்துட்டு இருந்த மாதிரி இருந்துச்சு. அதுவும் முதல் ரெண்டு நாட்கள்தான். அப்புறம் சரியாகிடுச்சு!''</p>
<p style="text-align: center"><img align="middle" width="600" height="229" alt="" src="http://cdnw.vikatan.com/av/2014/02/mtknjg/images/p8.jpg"></p>
<p class="content"><span style="color: #ff0000"><strong>''தங்கச்சி இலக்கியாவுக்குக் கல்யாணம். ஒரு அண்ணனா எப்படி ஃபீல் பண்றீங்க?''</strong></span></p>
<p class="content">''ஒரு பக்கம் ரொம்ப சந்தோஷமா இருக்கு. இன்னொரு பக்கம் தங்கச்சி இனி நம்ம வீட்ல இருக்காதேனு ஃபீலிங்ஸா இருக்கு. அப்புறம்,  'தங்கச்சிக்குக் கல்யாணமாச்சு... அடுத்து உனக்கு எப்ப?’னு என்னை டார்ச்சர் பண்ண ஆரம்பிச்சிடுவாங்களோனு பயமா இருக்கு!''</p>
<p class="content"><span style="color: #ff0000"><strong>''அடுத்து, நீங்க பயந்த அதே கேள்விதான். உங்களுக்கு எப்ப கல்யாணம்? யாரோட கல்யாணம்?''</strong></span></p>
<p class="content">''நான் கல்யாணத்துக்கான ஆள் கிடையாதுஜி. நண்பர்கள், உறவுக்காரங்க கல்யாணத்துக்குக்கூட ரிசப்ஷன்ல மட்டும் தலையைக் காமிச்சுட்டு ஓடி வந்துடுவேன். கல்யாண அட்மாஸ்பியரே எனக்குப் பிடிக்காது. என்னமோ தெரியலை, கல்யாணம்னாலே ஜெயிலுக்குப் போற ஃபீலிங் வந்துடும். காதலும் கிட்டத்தட்ட ஜெயில்தான். ஆனா, அட்லீஸ்ட் அந்த ஜெயில் கதவோட சாவி நம்மகிட்ட இருக்கும். நினைச்சா, நாமளே கதவைத் திறந்துட்டு வெளியே வந்துரலாம். ஆனா, கல்யாணத்துல அது முடியாதே! வேற யாரோ நம்மளை உள்ளே வெச்சுப் பூட்டிட்டு, சாவியைத் தொலைச்சுடுவாங்க அங்கே! எனக்கு கல்யாணம் ஆகணும்னு இருந்திருந்தா, 19 வயசுலயே ஆகியிருக்கணும். ஆனா, இப்போ வரை தள்ளிப்போகுதுனா, எனக்கு கரெக்டான பொண்ணு வரணும்னு இருக்கு!''</p>
<p class="content"><span style="color: #ff0000"><strong>''ஹன்சிகாவை கல்யாணம் பண்ணிப்பீங்கதானே!''</strong></span></p>
<p class="content">''எதுவுமே நம்ம கையில இல்லை. என்ன வேணும்னாலும் நடக்கலாம். யாருக்குத் தெரியும்? இப்போதைக்கு எங்க ரெண்டு பேருக்கும் பிடிச்சிருக்கு. ஒண்ணா இருக்கோம். அவ்வளவுதான்!</p>
<p class="content">ஹன்சிகாகூட 'வேட்டை மன்னன்’ல முதல் தடவை சேர்ந்து நடிச்சப்ப, ஸ்கிரிப்ட்ல இருக்கிற வசனம் தவிர, ஒரு வார்த்தை எக்ஸ்ட்ரா பேசிக்கலை. அவங்க மொபைல் நம்பர்கூட அப்ப என்கிட்ட இல்லை. ஆனா, ஒரு நாள் சாதாரணமாப் பேச ஆரம்பிச்ச நாங்க, பேசிட்டே இருந்தோம். இப்போ வரைக்கும் பேசிட்டே இருக்கோம். இந்த டிராவல் எதுவரைனு எங்களுக்கும் தெரியலை!''</p>
<p style="text-align: center"><img align="middle" width="430" height="571" alt="" src="http://cdnw.vikatan.com/av/2014/02/mtknjg/images/p8a.jpg"></p>
<p class="content"><span style="color: #ff0000"><strong>''நீங்க  நயன்தாராகூட நடிக்கிறது ஹன்சிகாவுக்குப் பிடிக்கலை. ஹன்சிகா அம்மாவுக்கும் உங்க காதல் பிடிக்கலை. அதனால உங்க லவ் பிரேக்-அப் ஆகிடுச்சுனு என்னென்னமோ செய்திகள்..!''</strong></span></p>
<p class="content">''நான் என்னைக்கும் என் ரிலேஷன்ஷிப்பை மறைச்சது கிடையாது. அதே மாதிரி அதுல பிரச்னைனாலும் நானே அதை வெளியே சொல்லுவேன். ஹன்சிகா அம்மாவுக்கு எங்க லவ் பிடிக்கலைனா, நாங்க எப்படி அடிக்கடி சந்திச்சுக்க முடியும்? ஹன்சிகாவுக்கும் எனக்குமான ரிலேஷன்ஷிப்பில் நயன்தாராவுக்கு எந்த ரோலும் இல்லை. இப்போ, சினிமாவில் ஹன்சிகா மத்த ஹீரோக்கள்கூட நடிக்கிறதை நான் தப்புனு சொல்ல முடியுமா? அப்படித்தான் நயன்தாரா என்கூட நடிக்கிறதையும் ஹன்சிகா பார்க்கிறாங்க. ஆனா, 'அது எப்படி நீங்க ரெண்டு பேரும் சேர்ந்து நடிக்கலாம்?’னு டைஜஸ்ட் பண்ணிக்க முடியாதவங்கதான், கற்பனையான காரணங்கள் பரப்புறாங்க! ரொம்ப சிம்பிள்... நயன் என் தோழி. ஹன்சிகா என் காதலி!''</p>
<p class="content"><span style="color: #ff0000"><strong>''காதல் பிரேக்-அப் ஆன பிறகும் சம்பந்தப்பட்ட பையன், பொண்ணுகூட நட்பா இருக்கிறது எப்படி? அனுபவத்துல இருந்து டிப்ஸ் கொடுங்களேன்!''</strong></span></p>
<p class="content">''அது சரியோ, தப்போ... உங்க வாழ்க்கையின் சில சேப்டர்களில் அவங்களும் இருந்திருக்காங்க. அதுக்கான மரியாதையைக் கொடுத்துதான் ஆகணும். இப்போ நம்ம பழைய டீச்சரைப் பார்க்கிறப்போ, சட்டுனு பரவசமாகி ஒரு சந்தோஷம் வரும்ல. டீச்சர் சொல்லிக்கொடுத்த சில விஷயங்களை நம்ம ஆயுசுக்கும் மறக்க முடியாதுல்ல! அப்படித்தான் முன்னாள் காதலன், காதலியும் நம்ம லைஃப்ல சில பரவசங்கள் கொடுத்திருப்பாங்க. சில பாடங்கள் கத்துக்கொடுத்திருப்பாங்க. நமக்காக நிறைய விஷயங்கள் பண்ணியிருப்பாங்க. அதுக்கான மரியாதையை என்னைக்கும் அவங்களுக்குக் கொடுக்கணும். அதை மட்டும் செஞ்சாலே போதும். இன்னும் சிம்பிளா சொல்லணும்னா, அவங்களைப் பத்தின நல்ல விஷயங்களை மட்டும் நினைச்சுப் பார்ப்போமே!''</p>
<p style="text-align: center"><img align="middle" width="500" height="129" alt="" src="http://cdnw.vikatan.com/av/2014/02/mtknjg/images/p8b.jpg"></p>
<p class="content"><span style="color: #ff0000"><strong>''பெர்சனலா ரொம்பப் பக்குவமாப் பேசறீங்க. ஆனா, சினிமா ஸ்க்ரீன்ல இன்னும் குறும்புக்கார சிம்புதானே தெரிகிறார். 'வி.டி.வி.’ கார்த்தி மாதிரி நினைச்சு நினைச்சு ரசிக்கிற கிளாசிக் கேரக்டர்ஸ் பண்ணணும்னு ஏன் நினைக்க மாட்டேங்கிறீங்க?''</strong></span></p>
<p class="content">''நான் எதுக்கு அப்படி நடிக்கணும்? 'நான் செமத்தியா நடிப்பேன்’னு யாருக்கு நிரூபிக்கணும்? அப்படி நிரூபிச்சு என்ன சாதிக்கப்போறேன்? சரிங்க... அப்படியே ஒரு படத்துல செமையா நடிச்சா, என்ன கொடுப்பீங்க? மிஞ்சிப்போனா ஒரு நேஷனல் அவார்டு! அதை வெச்சுட்டு நான் என்ன பண்றது? 'தனுஷ் நேஷனல் அவார்டு வாங்கிட்டார். நீ எப்ப வாங்கப்போற?’னு என்கிட்ட கேட்கிறாங்க. 'நான் எதுக்கு அவார்டு வாங்கணும்? நான் நடிக்க வந்தது எதுக்கு? ஸ்க்ரீன்ல வரும்போது ரசிகர்கள் கைதட்டணும், விசில் அடிக்கணும். படம் முடிஞ்சு சந்தோஷமாப் போகணும். அந்தளவுக்கு என்டெர்டெயின் பண்றதுதான் என் வேலை. நான் நல்லாப் பாட்டுப் பாடுவேன், டான்ஸ் ஆடுவேன். எனக்கு ஜாலியா இருக்கப் பிடிக்கும். என் படங்களும் அப்படி இருக்கணும்னுதான் நினைப்பேன்!''</p>
<p class="content"><span style="color: #ff0000"><strong>''லண்டன்ல ஜாலி ட்ரிப் அடிக்கிற அளவுக்கு தனுஷோட நட்பா இருக்கீங்க. ரெண்டு பேரும் சேர்ந்து ஒரே படத்தில் நடிப்பீங்களா?''</strong></span></p>
<p class="content">''அந்த மாதிரி கதை வரணும். அது அவருக்குப் பிடிக்கணும்; எனக்கும் பிடிக்கணும். ஆனா, அவர் ரூட் வேற, என் ரூட் வேற. ரெண்டு பேரும் அவங்கவங்க ரூட்ல தெளிவா இருக்கோம். எங்களுக்குள் எந்தப் பிரச்னையும் இல்லை.  ஃப்ரெண்ட்ஷிப் பக்காவா இருக்கு. நிச்சயம் அது தொடரும்!''</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">பண்ணையாரும் பத்மினியும் - சினிமா விமர்சனம்</div>
<div class="subtitle1"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>ஒ</strong></span>ரு 'பண்ணையாரும் பத்மினி’ காரும்... அவ்வளவுதான் கதை!</p>
<p class="content">தொலைபேசி, தொலைக் காட்சிப் பெட்டி என தன் கிராமத்துக்கு எதையும் அறிமுகப் படுத்தி மக்கள் பயன்பாட்டுக்கு விடும் பாசக்காரப் பண்ணையார் ஜெயப்பிரகாஷ். அவரிடம் ஒரு ஃபியட் பத்மினி கார் வந்து சேர்கிறது. ஜெயப்பிரகாஷ், அவரது மனைவி துளசி, கார் டிரைவர் விஜய் சேதுபதி என அனைவரின் பிரியத்¬யும் சம்பாதிக்கிறது பத்மினி. இந்த நிலையில் பண்ணையார் குடும்பம் அந்தக் காரைப் பிரிய வேண்டிய சந்தர்ப்பம். பண்ணையார் - பத்மினி இடையிலான அன்பு என்ன ஆனது என்பது க்ளைமாக்ஸ்!</p>
<p class="content">யூ-டியூப் ஹிட், டி.வி. ஷோ விருது... எனக் கவனம் குவித்த குறும்படத்தை, திரைப்படமாக்கி இருக்கிறார் அறிமுக இயக்குநர் அருண்குமார். சிகரெட், புகையிலை, மது... என போதைச் சமாசாரங்கள் படத்தில் இல்லை. அட, படத்தில் வில்லன்கூட இல்லை. இப்படி நல்லன மட்டுமே காட்டி ஒரு படம் தந்த இயக்குநருக்கு... அன்லிமிட்டெட் அன்பு!</p>
<p class="content">படத்தின் ஹீரோ... ஜெயப்பிரகாஷ். வெள்ளந்திப் பாசக்காரராக, 'எனக்கு டபுள்ஸ் ஓட்டத் தெரியாதே’, 'கியர் கம்பி இல்லைன்னா என்னடா.. வந்து தேடிக்கலாம். முதல்ல வண்டியை எடு’ என்று நிலவரம் புரியாமல் கலவரம் பண்ணும்போதும், காரைப் பார்க்கும்போதெல்லாம் துள்ளல் நடையோடு ஓடிவருவதும், தானே துடைத்து மகிழ்வதுமாக... அசத்தல். பண்ணையாரின் மனைவியாக துளசி... பக்கா. ஜெயப்பிரகாஷ§டன் இணைந்து முறைத்துக்கொள்வது, இடித்துக் கொள்வது, காதலில் நெகிழ்வது என கிளாசிக் ரொமான்ஸ் கொடுத்திருக்கிறார். (அதுவே சமயங்களில் 'ஓவர் டோஸ்’ ஆவதைத் தவிர்த்திருக்கலாம்!)</p>
<p class="content"><img align="right" width="300" height="232" alt="" src="http://cdnw.vikatan.com/av/2014/02/mtknjg/images/p89a.jpg">'செகண்ட் ஹீரோ’ விஜய் சேதுபதிக்கு, பண்ணையாரின் காதல் அத்தியாயத்துக்கு இடம்விட்டு, கிடைத்த இடத்தில் 'டாப் கியர்’ தட்ட வேண்டிய நெருக்கடி. ஐஸ்வர்யா மீதும், பச்சைக் கலர் பத்மினி மீதும் காதல்கொண்டு அலையும் இடங்களில் சடசடவென கியர் மாற்றி ரசிக்கவைப்பவர், ஆங்காங்கே கலகலக்கவும் வைக்கிறார்.</p>
<p class="content">'பீடை’யாக வரும் பாலசரவணன்தான் படத்தின் காமெடி ஏரியாவுக்கான மொத்தக் குத்தகை. 'பட்டப்பேருதான் பீடை.. பெத்தவங்க வெச்ச பேரு பெருச்சாளி’ என்று கெத்துக் காட்டும்போது, 'அண்ணே ரொம்பப் பேசுறாய்ங்க... நான் வேணா 'நல்லா இருங்க’னு சொல்லட்டா’ என்று கொதிக்கும்போதும் அதிருது அரங்கம்!</p>
<p class="content">கதை நிகழும் காலகட்டத்தில் ஏன் இத்தனை குழப்பம்? 'அண்ணாமலை’ படம், சக்திமான் சீரியல், மாட்டுவண்டி, மினி பஸ்... எனத் தாறுமாறாக எகிறுது டைம்லைன். பண்ணையார் பத்மினியை ஓட்டுவதைத் தவிர, எந்தச் சவால் சுவாரஸ்யமும் திரைக்கதையில் இல்லை. இரண்டு மணி நேரத்துக்கும் மேலாகத் திரும்பத் திரும்ப காரை ஓட்டிக்கொண்டே இருப்பது... சரியா சார்?</p>
<p class="content"><img align="left" width="120" height="120" alt="" src="http://cdnw.vikatan.com/av/2014/02/mtknjg/images/p89.jpg">வருடல் பாடல்களில் வசீகரிக்கும் ஜஸ்டின் பிரபாகரனின் அறிமுக இசை, எண்பதுகளின் காலகட்ட பின்னணி இசையிலும் செம ஸ்கோர். பத்மினியின் உள்ளிருந்து, மேல் இருந்து, வெளியில் இருந்து... அந்தக் காரையும் ஒரு கதாபாத்திரமாகவே மாற்றியிருக்கிறது கோகுல் பினோய்-யின் ஒளிப்பதிவு.</p>
<p class="content">சின்னக் கதை. ரொம்ப நீ...ளமான திரைக்கதை. பத்மினியில் பயணம் அழகுதான். ஆனால், அலுப்பு அதிகம்!</p>
<p style="text-align: right"><span style="color: #ff0000">- விகடன் விமர்சனக் குழு</span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">தங்கத் தமிழ் - 5</div>
<div class="subtitle1">தமிழுரை - அறிவுமதி, எழிலுரை - டிராட்ஸ்கி மருது</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>... அ</strong></span>வர்மலை <br>
மாலைப் பெய்த மணங்கமழ் உந்தியொடு<br>
காலை வந்த காந்தள் முழுமுதல்<br>
மெல்லிலை குழைய முயங்கலும்<br>
இல்லுய்த்து நடுதலுங் கடியா தோளே.</p>
<p class="content">(குறிஞ்சித் திணை - தலைவி கூற்று)</p>
<p class="content"><span style="color: #ff6600"><strong>- கபிலர், குறுந்தொகை - 361 </strong></span></p>
<p class="content">காதல்...<br>
சந்திப்பில்... உளறவைக்கும்.<br>
பிரிவில்... திணறவைக்கும்.</p>
<p class="content">தலையணையை நனையவைக்கும்.<br>
தழுவிய நினைவுகள் அடம்பிடிக்க..<br>
சில தருணங்களில் கசங்கவும் வைக்கும்.</p>
<p class="content"><img align="right" width="300" height="131" alt="" src="http://cdnw.vikatan.com/av/2014/02/mtknjg/images/p44.jpg">ஆம்.<br>
பிரிவு..<br>
பார்க்கும் பொருளிலெல்லாம்<br>
பாச முகம்<br>
தேடவைக்கும்.</p>
<p class="content">'உள்ளங்கையை நீட்டடி<br>
கொஞ்சம்<br>
உயிரைப் பிழிந்து<br>
ஊற்றுகிறேன்!<br>
ஒரு நொடி விழிகள் மூடடி<br>
கொஞ்சம்<br>
உன்னை நானாய்<br>
மாற்றுகிறேன்!’<br>
என்று<br>
பாடவும் வைக்கும்.</p>
<p class="content">ஏன்..<br>
ஓடவும் வைக்கும்..</p>
<p class="content">அவளோடு அமர்ந்து பேசிய மரம் தேடி ஓடிப் போய்<br>
அந்த மரத்தைக் கட்டிப்பிடித்து<br>
முத்தமிடவைக்கும்.</p>
<p class="content">அவனோடு பயணித்த பயணச்சீட்டுகளை<br>
எடுத்துப் பார்த்து... கண்ணீரால்<br>
நனையவைக்கும்.</p>
<p class="content">அவளது கூந்தலிருந்து என்றோ<br>
கெஞ்சி வாங்கிய ஒற்றை முடியை<br>
புத்தகம் திறந்து... உற்றுப் பார்த்து<br>
உயிர் நெகிழ...<br>
விரல்களால்... அவளைத் தழுவிய நினைவுகளோடு<br>
வருடவைக்கும்.</p>
<p class="content">அய்யோ... அய்யோ...<br>
அவள் முகம் துடைத்த கைக்குட்டையைக்கூட<br>
திருடவைக்கும்.</p>
<p style="text-align: center"> <img align="middle" width="450" height="531" alt="" src="http://cdnw.vikatan.com/av/2014/02/mtknjg/images/p44a.jpg"></p>
<p class="content">முகம் கொடுத்து... முகம் வாங்கி<br>
தூரங்களை ஏமாற்றி<br>
கணினியில் பேசும் 'காண்பேச்சுக்’ காலத்திலுமா<br>
இப்படியெல்லாம்...<br>
என்றுதானே கேட்கிறீர்கள்!</p>
<p class="content">போங்க... போங்க...<br>
இன்னும் எத்தனைப் புதிய புதிய அறிவியல் கண்டுபிடிப்புகள்<br>
வந்தாலும்...<br>
காதலின் பிரிவு மட்டும்<br>
காதலர்களின் முகங்களை<br>
இப்படித்தான் அற்பப் பொருள்களிலும் தேடித் தேடி<br>
ஆறுதலடையவைக்கும்.</p>
<p class="content">இதோ...<br>
அவனது பிரிவை...<br>
இவள் எப்படித்தான் எதிர்கொண்டாள்<br>
என்பதைத்தான் கேட்டுப்பாருங்களேன்..</p>
<p class="content">இவளது 'காதல்காரன்’ கொஞ்சம் தூரத்திலிருக்கிறான்.</p>
<p class="content">எவ்வளவு தூரத்திலா..?</p>
<p class="content">நேற்று மாலை அவனது மலையில் பெய்த மழை<br>
இன்று காலை இவளது ஊரின் வழியே<br>
வெள்ளமாய் வந்து கடந்து போகும்<br>
தூரத்தில்.</p>
<p class="content">அந்த வெள்ளம் பார்க்கத்தான்<br>
வந்தாள் இவள்.</p>
<p class="content">அவ்வப்போது வந்து வந்து உயிர் நசுங்க நசுங்க<br>
அணைத்துப்போன அந்த வால் பயலின் நினைவு<br>
உணர்ச்சி வெள்ளமாய்ப் பெருகி<br>
இவளை<br>
உடைக்க முயன்ற நொடியில்...</p>
<p class="content">அதோ...<br>
அந்த வெள்ளத்தில்<br>
அவன் மிதந்து வருவதைப்<br>
பார்த்துவிட்டாள்.</p>
<p class="content">விடுவாளா?</p>
<p class="content">ஓடிப்போய்... இழுத்துப்போகும் வெள்ளத்திடமிருந்து<br>
அவனைப் பிடுங்கிக் கொண்டுவந்து<br>
இறுகத் தழுவித் தழுவித் தழுவி<br>
முத்தமிட்டு முத்தமிட்டு<br>
மூர்ச்சையுறும் நேரத்தில்</p>
<p class="content">உற்றுப் பார்த்தாள். பார்த்தால்...<br>
அவனா... அவனா அது... இல்லை... இல்லை.<br>
வேரோடும் பூவோடும்<br>
வெள்ளம் பிடுங்கிவந்த அவனது மலையின்<br>
ஒரு காந்தள் செடி!</p>
<p class="content">அவனாய்... அதை<br>
அவள் தழுவிய தழுவலில்...<br>
அவனது ஆடைகளின் கசங்கல்களாய்<br>
அதன் மெல்லிய இலைகள்<br>
குழைந்துவிட்டன.</p>
<p class="content">அதன் பிறகும்... அவனையே<br>
வீட்டிற்கும் அழைத்து வருவதாய்<br>
அந்தக் கார்த்திகைச் செடியை<br>
துணிச்சலாய் அவள்<br>
எடுத்து வந்தாள்.</p>
<p class="content">அதன் கிழங்கை<br>
அம்மா பார்க்கப் பார்க்கவே<br>
வீட்டின் முன்<br>
நட்டுவைத்தாள்.</p>
<p class="content">அந்தக் கிழங்கு... தலைவனின் நம்பிக்கையாய்<br>
முட்டிமோதி முளைத்துச்<br>
செடியாகும்.</p>
<p class="content">செடி<br>
அரும்பு வைத்துப்<br>
பூக்கும்.</p>
<p class="content">அம்மா... அந்தப் பூவை வெறும்<br>
காந்தள் பூவாகத்தான்<br>
பார்ப்பாள்</p>
<p class="content">இந்தக் காதல்காரியோ... அந்தப் பூவை<br>
காதலனின் முகமாய்ப்<br>
பார்ப்பாள்.</p>
<p class="content">பார்க்கட்டுமே!</p>
<p style="text-align: center"><span style="color: #ff0000"><strong>தமிழ் வளரும்...</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">கவிதை</div>
<div class="subtitle1">பழநிபாரதி, ஓவியம்: ம.செ</div>
<div class="subtitle2"></div>
<div class="content" style="border-top:1px solid #DDD;">
<p class="content"> <span style="color: #ff0000"><strong><u>சப்தத் தீவு </u></strong></span></p>
<p class="content">மான்கள் நீரருந்தும்<br>
ஹார்மோனிய நதிக்கரையில்<br>
வயலின் வாசிக்கும் மூலிகைக் காற்று</p>
<p class="content">நீருக்கு மேல் மிதக்கும்<br>
புல்லாங்குழல் பாலத்தில்<br>
உன்னைக்<br>
கைப்பிடித்து அழைத்துச் செல்கிறேன்</p>
<p class="content">கிதாரின் செல்லத் தீண்டல்களில்<br>
கீச்சுக்குருவிகள் சிறகுகள் சிலிர்க்கின்றன</p>
<p class="content">சிறகிசை மழை<br>
வான் பார்த்த உன் முகத்தில்<br>
பட்டுத் தெறிக்கிறது</p>
<p class="content">தபேலாவின் விரல்களால்<br>
மொட்டுகளை சுதி கூட்டும் காற்று<br>
உன் கண்களின் வழியாக<br>
என் தோளைத் தொடுகிறது</p>
<p class="content">தாய் தந்தை மறந்து<br>
ஊர் உறவு துறந்து<br>
இடம் காலம் கடந்து<br>
இந்தச் சப்தத் தீவில்<br>
என்னோடு நீ<br>
உன்னோடு நான்<br>
நம்மோடு இளையராஜா!</p>
<p style="text-align: center"><img alt="" align="middle" width="600" height="611" src="http://cdnw.vikatan.com/av/2014/02/mtknjg/images/p48.jpg"></p>
<p class="content"><span style="color: #ff0000"><u><strong>நீ வெளிப்பட்டபொழுது...</strong></u></span></p>
<p class="content">வெகு உயரத்தில்<br>
நனைந்த அந்த மலைக்குன்றிலிருந்து<br>
நான் ஏன்<br>
உன்னை<br>
அவ்வளவு அமைதியாக<br>
கவனித்துக்கொண்டிருந்தேன்?</p>
<p class="content">மழை உன் முகத்தில் தெறித்தபொழுது<br>
மலர்கள் உடலில் உதிர்ந்தபொழுது<br>
மரங்களின் உரையாடலை<br>
நீ உற்றுக் கவனித்தபொழுது<br>
காற்றின் விரல்கள்<br>
சுதந்திரமாக<br>
உன் மீது படர்ந்தபொழுது<br>
உன்னை மூடிய மேகத்திலிருந்து<br>
நீ வெளிப்பட்டபொழுது</p>
<p class="content">நான் உன்னைக்<br>
கவனித்துக்கொண்டே இருந்தேன்<br>
அமைதியாக<br>
மிக அமைதியாக<br>
பேரமைதியாக</p>
<p class="content">நீ ஒரு பள்ளத்தாக்காய் இறங்கி<br>
மறையும் வரை!</p>
<p class="content"><span style="color: #ff0000"><u><strong>காமத்தின் பனிப்பாறையிலிருந்து...</strong></u></span></p>
<p class="content">நான் உன்னைக்<br>
காதலித்துக்கொண்டே இருப்பேன்<br>
காதல்<br>
உன்னை உனக்கு உணர்த்தும் வரை</p>
<p class="content">நீ பருவத்தின் திருவிழாக்களை<br>
அறியாதவள்<br>
வேட்கையின் பயணங்களை<br>
மேற்கொள்ளாதவள்</p>
<p class="content">வெட்டுப்புலித் தீப்பெட்டிக்குள்<br>
பொன்வண்டுகளோடு<br>
மூச்சடைத்துவிட்டன<br>
உன் வயதுகளின் சிறகுகளும்</p>
<p class="content">ஆளுயுறக் கண்ணாடியின் முன்<br>
உன் உடல் குறுகுகிறது<br>
உன்னுடலை<br>
உன்னுடலே மறைக்கிறது<br>
ஆடைகளின் பேய்<br>
உன்னை ஆட்கொண்டிருக்கிறது</p>
<p class="content">மலைக்குன்றுகளைக்<br>
குழையவிடும் காற்றுக்கு<br>
நீ உன்னை<br>
ஒப்புக்கொடுக்கத் தயங்குகிறாய்</p>
<p class="content">பெண்மையின் நிலவறையிலிருந்து<br>
உடலின் தூண்டிலிலிருந்து<br>
காமத்தின் பனிப்பாறையிலிருந்து<br>
கூச்சத்தின் மௌனத்திலிருந்து<br>
வெட்கத்தின் பின்னலிலிருந்து<br>
ஒவ்வொரு கதவாகத் திறந்து<br>
உன்னை அழைத்துவருவேன்</p>
<p class="content">நீ எனக்குள்<br>
அவ்வளவு நிரம்பியிருக்கிறாய்!</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">உனக்கு முன்... - கவிதை</div>
<div class="subtitle1">இளம்பிறை, ஓவியம்: எஸ்.ஏ.வி.இளையராஜா </div>
<div class="subtitle2"></div>
<div class="content" style="border-top:1px solid #DDD;">
<p style="text-align: center"> <img alt="" align="middle" width="600" height="507" src="http://cdnw.vikatan.com/av/2014/02/mtknjg/images/p75.jpg"></p>
<p class="content"><span style="color: #ff0000"><strong>ந</strong></span>கரக் கட்டடங்களுக்கிடையே<br>
வளைந்து நெளிந்து<br>
கிளைகள் குறுக்கி நிற்கும்<br>
பெரும் மரத்தின் வேதனையுடன்<br>
ஒடுங்கி நிற்கும்<br>
என் நேசத்தின் நிச்சயமின்மைகள்<br>
பூத்து உதிர்கின்றன கண்களில்.<br>
பகலை படல்படலாக<br>
நகர்த்திக்கொண்டிருக்கிறது பின் அந்தி<br>
முக்கால் நிலவுக்கு உறுதுணையாக<br>
முளைத்துக்கொண்டிருக்கின்றன விண்மீன்கள்.<br>
தெரியாத கம்பங்களில்<br>
எரியும் விளக்குகளாக<br>
கடலின் உச்சியிலிருந்து<br>
வருவது போலிருக்கின்றன வானூர்திகள்.<br>
கடல் பார்க்க வந்த நான்<br>
வான் பார்த்திருக்கிறேன்<br>
ஓரக்கடல்மீது<br>
ஒரு ஜோடி கொக்குகளின் உல்லாசம்<br>
தூரத்தில் போய்க்கொண்டிருக்கிறாய் நீ<br>
சோர்ந்துவிட மாட்டேன்<br>
மென்மேலும் பெருக்கிக்கொண்டிருக்கிறேன்<br>
என் இறக்கைகளின் வலுவை!<br>
உனக்கு முன் அங்கிருப்பேன்<br>
என்னை விட்டுச்செல்ல முடியாது உன்னால்.</p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஆறாம் திணை - 75</div>
<div class="subtitle1">மருத்துவர் கு.சிவராமன், ஓவியம்: எஸ்.ஏ.வி.இளையராஜா </div>
<div class="subtitle2"></div>
<div class="content" style="border-top:1px solid #DDD;">
<p class="content"> <span style="color: #ff0000"><strong>'க</strong></span>டந்த ஆண்டு இந்தியாவில் 15 பில்லியன் ரூபாயைத் தாண்டிய வணிகம் அளித்திருக்கிறது காதலர் தினக் கொண்டாட்டங்கள். இந்த வருடம் இது இன்னும் அதிகரிக்கும்!’ என்று கணக்கிடுகிறார்கள் அசோசெம் எனும் இந்திய வணிக நிறுவனக் கூட்டமைப்பினர்.</p>
<p class="content">'வாலன்டைன்ஸ் டே’ திருவிழா, காதலர்களுக்கு முக்கியமோ இல்லையோ, வணிகர்களுக்கு மிக முக்கியமானது. வழக்கம் போல் பூக்களின் தட்டுப் பாட்டுக்காக இந்த ஆண்டும் ஹாலந்து அரசு சிறப்பு விமானங்களை நெதர்லாந்தில் இருந்து ரோஜா முதலான பூக்களுடன் பல ஐரோப்பிய-அமெரிக்க நாடுகளுக்கு இயக்குகிறது. சீக்கிரமே அப்படியான விமானங்கள் இந்தியாவுக்கும் வரும்.</p>
<p class="content">சாதி வேற்றுமைகளை ஒழிக்கும் காதல், பூக்களுடனும், சாக்லேட்டுகளுடனும், பரிசுகளுடனும் கொண்டாடப்படுவது சந்தோஷமே. அதே சமயம், அதன் பயன் காலமெல்லாம் நிலைத்திருக்கிறதா என்று யோசித்தால், சுற்றும் முற்றும் நிறைய சறுக்கல்கள்!</p>
<p class="content">'திருமணம் என்பது என்னைப் பொறுத்தவரை, ஒரு கப் காபி சாப்பிடுவது மாதிரி!’- சமீபத்தில் என்னிடம் இப்படிச் சொன்னவர், யாரோ அயல்தேசப் பெண்மணி அல்ல. சென்னை மந்தவெளியில் சமீபத்தில் மணமுறிவு செய்துகொண்ட ஒரு பெண். நிறையவே மனதை உலுக்கிய அந்த வரிகள், 'ஆறாம் திணை’யில் மறந்துபோன வரகரிசியையும் ஏழு சுத்து கைமுறுக்கின் பாரம்பரியத்தை மட்டும் பேசினால் போதாது என்பதை உணர்த்தியது. எக்குத்தப்பாக உயரும் விவாகரத்துகளின் எண்ணிக்கைகள் இனிவரும் நாட்களில் திருமணம் மீதான நம்பிக்கையை ஒட்டுமொத்தமாக உடைக்கும் என்றே தோன்றுகிறது.</p>
<p class="content">குடும்ப வன்முறைகளில், யாரோ ஒருவரை அடிமைப்படுத்திச் சுரண்டும் அவல வாழ்வில் விவாகரத்துகள் வரவேற்கக்கூடியவை என்பதில் மாற்றுக் கருத்து இல்லை. மறுமணம் என்பதை ஏளனமாகப் பார்க்கக் கூடாதது மட்டுமல்ல; அத்தியாவசியமானதும்கூட. சங்க இலக்கியங்கள் சொன்ன, 'வெள்ளரிக்காய் விதையைப் போல, விரைத்து வறண்டு நிற்கும் நீரில்லாத சோற்றை, வெறும் கீரைக் குழம்போடும், எள் துவையலுடன், தின்றுகொண்டு பாய்கூட இல்லாமல் கல் மேல் படுத்து கைம்மை நோன்பு இயற்றி’ வருந்தும் பெண்கள் போல் எந்தப் பெண்ணும், இனி இருக்க வேண்டியது இல்லை. ஆனால், இன்றைய விவாகரத்து வழக்குகளில் பெரும்பாலானவை 'மனப்பொருத்தம் இல்லை’ என்ற குற்றச்சாட்டை முன்வைத்து வருவதுதான் நம்மைக் கவலைகொள்ள வைக்கிறது!</p>
<p class="content"><span style="color: #ff6600"><img align="right" width="300" height="458" alt="" src="http://cdnw.vikatan.com/av/2014/02/mtknjg/images/p36.jpg">'என்னோடு வா... வீடு வரைக்கும்;<br>
என் வீட்டைப் பார்... என்னைப் பிடிக்கும்!’ </span>என காதலன்/காதலியை வீட்டுக்கு அழைத்து வந்து சம்மதம் பெறுவோரும் சரி, 'பத்தும் பொருந்தி இருக்குப்பா... பத்தும் பத்தாததுக்குக் கடனைக் கிடனை வாங்கிக்கலாம்பா’ என வீட்டில் பார்த்த வாழ்க்கைத் துணையைக் கல்யாணத்துக்குப் பிறகு காதலிப்போரும் சரி... மிகக் குறுகிய காலத்தில் 'மனப்பொருத்தம் இல்லை’ என நீதிமன்ற வளாகத்தில் நிற்க என்ன காரணம்? உளவியல் மலட்டுத்தன்மை (Mental impotence) காரணமாக அவதியுறும் இருபாலரின் எண்ணிக்கையும், 'எதற்காக நான் இணக்கமாகப் போக வேண்டும்?’ என்ற கேள்வியும்தான் மனப்பொருத்தம் எனும் கட்டடத்தின் அடிச்செங்கலை உடைக்கும் வேலையை அன்றாடம் செய்கின்றன.</p>
<p class="content">எத்தனையோ விமரிசனங்களும், ஆங்காங்கே பொய்மையும் இருந்திருந்தாலும் சில ஆயிரம் ஆண்டுகளாக உழைக்கும் இருவரும் இளைப்பாறும் இடமாக, ஆசுவாசப்படுத்திக்கொள்ளும் அமைப்பாக இருந்தவை திருமணங்களும் குடும்ப அமைப்புகளுமே!</p>
<p class="content">'குறிஞ்சிப் பூக்கள் மலர்ந்திருக்கும் மலையின் தலைவனுடன் நான் கொண்ட நட்பு, நான் வாழும் நிலத்தைவிட அகலமானதும்; வானத்தைவிட உயரமானதும்; கடலைவிட ஆழமானதும் ஆகும்’ என்ற பெண்ணின் நம்பிக்கையும் 'குவளை மலரின் மணமுடைய கரிய கூந்தலையும், ஆம்பல் மலரின் மணமுடைய பவள வாயினையும் உடையவளே... உன்னைப் பிரிந்தால் இந்த உலகமே எனக்குப் பரிசாகக் கிடைத்தாலும் அதை நான் புறக்கணிப்பேன். உன் காதலே எனக்குப் பெரிது!’ என்ற ஆணின் உறுதியும் உள்ள காதலும், அதில் விளைந்த குடும்பமும் சங்ககாலம் தொட்டு நமக்குப் பழக்கமான ஒன்றுதான்!</p>
<p class="content">ஆனால், நவீன யுகத்தில் பொருள் சேர்க்கவும், தனக்கான சுய அங்கீகாரத்தைப் பெருக்கவும் அதீத நேரத்தை வீட்டுக்கு வெளியே பலரும் செலவழிக்க, தத்தம் காதலை 'எக்ஸ்சேஞ்ச் ஆஃபரில்’ தொலைத்து விடுகின்றனர் பலரும். இதனால் பலருக்கு குடும்பம் ஒரு சுமையாகிப் போய் எங்கேயாவது இறக்கிவைக்க மனம் அடிக்கடி எத்தனிக்கிறது.</p>
<p class="content">இப்படி காதல் தொலைத்த பெற்றோரால், அன்றாடம் தன் குழந்தையின் சிணுங்கலில் மறைந்திருக்கும் வியாதியை நிச்சயம் கண்டறிய முடியாது. மனம் நொறுங்கி இருக்கையில் கவனமாக சிறுதானியத்தையோ சிட்டுக்குருவியையோ கண்கள் எப்போதும் தேடாது. களைப்பில் கசங்கிவரும் தன் துணைக்கு, தேன் சேர்த்த பச்சைத் தேநீர் கொடுத்துப் புன்னகைக்க மனம் ஒருபோதும் வராது.</p>
<p class="content">'அட... இது மாதவிடாய் நிற்கும் நேரமே! இவளுக்கு கொஞ்சம் கால்சியம் அதிகமுள்ள மோரும் கம்பு ரொட்டியும் செய்து கொடுக்க வேண்டுமே’ என்ற முனைப்பு கண்டிப்பாக வராது. அக்கறைகளுக்கும், மெனக்கெடலுக்கும், தேடலுக்கும் இளைப்பாற இடம் தருவதற்கும் காதல் மட்டுமே அடித்தளம்!</p>
<p class="content">'தனித்து வாழும் வாழ்வில் சுகம் இல்லையா என்ன? காதலும் சரி, திருமணங்களும் சரி எல்லாம் பொய்த்துப்போன போலிக்கூடுகள்’ என்று இன்று பேசும் பலருக்கும், தம் வசீகரங்கள் தொலைந்துபோன வயோதிகத்தில், 'என்னப்பா? இருமுறீங்க.. தண்ணீர் வேணுமா?’ எனக் கேட்கும் எவரும் இல்லாத உறவற்ற வெறுமையும், அடுக்குமாடி மருத்துவமனையின் ஐந்து நட்சத்திர அறையில், மேல்நாட்டு மருத்துவர் பராமரிப்பில் படுத்திருக்கும்போதும்கூட, கைகளைப் பற்றி தன்னருகே உட்கார்ந்த நிலையில் படுத்திருக்க எவரேனும் இல்லையே எனும் பணக்காரத் தனிமையும் உயிரோடு இருந்து கொல்லும்.</p>
<p class="content">காதல், நெகிழித் தாளில் சுற்றப்பட்ட ரோஜாக்களுக்குள் தேடப்பட வேண்டியது அல்ல. வசீகரிக்கும் வழுவழுப்பான சாக்லேட்டுக்குள்ளும் அது இல்லை. கடன் வாங்கித் தரும் மின்னும் பரிசுகளுக்குள்ளும் காதல் இருக்காது. கண்களால் பேசி, புன்னகையால் பசியாற்றி, தோள்களில் தாலாட்டி உச்சி முத்தத்தில் கருத்தரிக்கும் உயிர்வித்தை அது.</p>
<p class="content">ஆதலினால் காதல் செய்வீர்... அடையாளங்களினால் அல்ல; அன்பினால்!</p>
<p style="text-align: right"><span style="color: #ff0000"><strong>- பரிமாறுவேன்...</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">வேடிக்கை பார்ப்பவன் - 17</div>
<div class="subtitle1">நா.முத்துக்குமார், ஓவியங்கள்: செந்தில்</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>முன்பனிக்காலம் </strong></span></p>
<p class="content"> ''நீ கிளையைக் கவனமாக வரைய முடியுமானால், உன்னால் காற்றின் ஒலியைக் கேட்க முடியும்!''</p>
<p style="text-align: right"><span style="color: #ff6600"><strong>- ஜென் தத்துவம்</strong></span><br><span style="color: #ff6600"><strong>(எஸ்.ராமகிருஷ்ணனின் ஜென் கவிதைகள் நூலில் இருந்து)</strong></span></p>
<p class="content"><span style="color: #0000ff"><strong>சி</strong></span>னிமா, விநோதமான ஒரு ரங்கராட்டினம். ஆகாயத்துக்கும் பூமிக்கு மாக அடிவயிற்றுப் பயத்துடன் சுற்றிக்கொண்டிருந்தாலும், கீழே வந்து போகும் அந்த ஒரு கணம், மனதுக்கும் புத்திக்கும் ஏறுவதே இல்லை. நாம் எப்போதும் மேலேதான் இருந்துகொண்டிருக்கிறோம் எனும் மாயத்தோற்றத்தை சினிமா ரங்கராட்டினம் காலம் காலமாக எல்லோர் மனதிலும் தந்துகொண்டிருக்கிறது.</p>
<p class="content">'கரைந்த நிழல்கள்’ படப்பிடிப்பு முடிந்ததும் இயக்குநர் அருண்மொழி, எம்.வி.வெங்கட்ராம் எழுதிய 'நித்ய கன்னி’ நாவலைத் தொடராக எடுக்க ஆரம்பித்தார். 'நித்ய கன்னி’ இவன் விரும்பிப் படித்த நாவல். ஆர்வத்துடன் பணியாற்றினான்.</p>
<p class="content">'நித்ய கன்னி’ தொடருக்கும் ராஜராஜனின் சித்தப்பாதான் தயாரிப்பாளர். சினிமா என்னும் மகாநதியில் இருவரும் மீண்டும் இறங்கி நீச்சல் பழகக் கற்றுக்கொண்டார்கள். தொடர்ந்து ஒரு மாதம் படப்பிடிப்பு நடத்தி, போஸ்ட் புரொடக்ஷன் வேலைகள் முடித்து தூர்தர்ஷனின் அனுமதிக்காகக் காத்திருந்தார்கள். அந்தக் காத்திருப்பு மிக நீண்ட காத்திருப்பாக இருக்குமென்று இவன் அப்போது அறியவில்லை. இவன் பணியாற்றியதற்கு, கணிசமான ஒரு தொகையை கையில் தந்தார்கள். கல்லூரி முடிந்த அடுத்த நாளே கனவுக்கோட்டைக் குள் நுழைய வாய்ப்பு கிடைத்த தையும், கை நிறைய சம்பளம் பெற்றதையும் நினைத்து இவன் வானத்தில் பறந்தான்.</p>
<p class="content"><span style="color: #ff0000"><strong>இ</strong></span>வன் ரங்கராட்டினம் கீழே இறங்கப்போகிறது என்று அறியாமல், இருந்த காசில் திருவல்லிக்கேணியில் மேன்ஷன் ஒன்றில் அறை எடுத்தான். திருவல்லிக்கேணி, மேன்ஷன்களின் தாய்நாடு. புறாக்கூண்டு ஒன்று காலியாக இருந்தாலும், சின்னதாகப் படுக்கையை விரித்து வாடகைக்கு விட்டுவிடுவார்கள். திருவல்லிக்கேணி ஒரு கலவையான பகுதி. சாலைகளில் ஒரு பக்கம் வெண்கொற்றக் குடையுடன் இந்துக் கடவுள் ஊர்வலம் போவார். மறுபக்கம் இஸ்லாமியர்கள் மசூதிகளில் தொழுதுகொண்டு இருப்பார்கள். குறுகலான சந்துகள், வாழை மண்டிகள், புராதனக் கட்டடங்கள். திடீரென்று ஏதோ ஒரு வீட்டிலிருந்து கேட்கும் ஆர்மோனிய சத்தம், பின்தொடரும் ச ரி க ம ப த நி ச... என  கிட்டத்தட்ட ஒரு குட்டிக் கல்கத்தா எனச் சொல்லாம்.</p>
<p style="text-align: center"><img align="middle" width="600" height="345" alt="" src="http://cdnw.vikatan.com/av/2014/02/mtknjg/images/p38.jpg"></p>
<p class="content">இவன் மேன்ஷன் 24 மணி நேரமும் பரபரப்பாக இருக்கும். காலையில் குளியலறை முன்பும், கழிவறை முன்பும் பிளாஸ்டிக் வாளிகள் வரிசையாக வைக்கப்பட்டிருக்கும். மாநகரம் மனிதர்களை பிளாஸ்டிக் வாளிகளாக நசுக்கிவிடுவது இந்தத் தருணத்தில் இருந்தே தொடங்குவதாக தோன்றும்.</p>
<p class="content"><span style="color: #ff6600">'அருவிக் குளியல்<br>
ஆசைக்காரனுக்கு<br>
நகரம் தந்தது<br>
பக்கெட் வாட்டர்’</span></p>
<p class="content">என்ற கவிஞர் வித்யாஷங்கரின் கவிதைதான் இவனுக்கு ஞாபகம் வரும். அடுத்து கீழே இருக்கும் மெஸ்ஸில் சாப்பிட்டுவிட்டு அவரவர்களின் இயந்திர உலகுக்குக் கிளம்பிவிடுவார்கள்.</p>
<p class="content">அதற்குப் பிறகு விழிக்கும் உலகம், வேலையற்றவர்களின் உலகம். இரவு முழுக்கச் சீட்டு ஆடிவிட்டு, விடியலில் படுத்து பகல் 12 மணி வாக்கில் கண்கள் சிவந்து எழுவார்கள். சீட்டு ஆடுவதற்கென்றே மேன்ஷனில் ஓர் அறை இருந்தது. 28-ம் எண் அறை. அந்த அறைக்கு யார் வந்தாலும் அது சீட்டாட்ட அறையாக மாறிவிடும் அல்லது மாற்றப்படும். நான்கு பேர் எழுந்து சென்றால், வேறு நான்கு பேர் அமர்ந்துவிடுவார்கள். வெள்ளைக் காகிதங்களும் செய்தித்தாள்களின் ஓரங்களும் எண்களால் நிரம்பி வழிந்துகொண்டிருக்கும்.</p>
<p class="content">இவன் காலையில் எழுந்ததும் கடற்கரைக்கு நடந்து செல்வான். பேரிரைச்சலும் மகா அமைதியும் அடுத்தடுத்து தரும் கடலைப் பார்க்கையில், இந்தப் பிரபஞ்சத்தில் தான் ஒரு புள்ளியாக நின்றுகொண்டிருப்பதாக உணர்வான். திரும்பி வருகையில் இயக்குநர் அருண்மொழிக்கு தொலைபேசுவான். ''சாயங்காலம் ஃபிலிம் சேம்பர்ல ஃபெலினி படம் போடுறாங்க. அங்க மீட் பண்ணலாம்'' என்பார். திருவல்லிக்கேணியில் இவனுக்கு மிகவும் பிடித்த இடம், பேருந்து நிலையத்தை ஒட்டியுள்ள நடைபாதைப் புத்தகக் கடைகள். இவன் தேடிக்கொண்டிருந்த பல பொக்கிஷங்களை அந்தப் புத்தகக் கடைகளில்தான் குறைந்த விலைக்கு கண்டெடுத்தான். அங்கு வாங்கிய புத்தகங்களை வாசித்து பகல் பொழுதை ஓட்டினான்.</p>
<p class="content"><img align="left" width="300" height="424" alt="" src="http://cdnw.vikatan.com/av/2014/02/mtknjg/images/p38a.jpg">மாலையில் ஃபிலிம் சேம்பரில் படம் முடிந்ததும் அருண்மொழி இவனிடம் ''ரெண்டு மூணு புரொடியூசர்ஸ்கிட்ட பேசிக்கிட்டு இருக்கேன். சீக்கிரம் படம் தொடங்கிடலாம்'' என்றார். அந்தச் சீக்கிரம் வர, ஆறு மாதங்கள் ஆனது.</p>
<p class="content">இவன் கையிருப்பு குறைந்து, பசி, இவனை தினமும் மத்தியானம் ஒரு வேளை உணவுக்கு மட்டும் பழக்கியிருந்தது. மாலையில் யாராவது தோழர்களைச் சந்திக்கையில் தேநீர் வாங்கிக் கொடுப்பார்கள். அந்தக் கணத்துக்காகவே உரையாடலை நீட்டித்துக்கொண்டே செல்வான். என்ன கஷ்டம் வந்தாலும் அப்பாவிடம் பணம் வாங்கக் கூடாது என்ற வைராக்கியம் இவன் மனதில் இருந்தது. எந்த நிலையிலும் இவனின் வறுமை வீட்டுக்குத் தெரிந்துவிடக் கூடாது என்பதில் உறுதியாக இருந்தான்.</p>
<p class="content"><span style="color: #ff0000"><strong>செ</strong></span>ன்னையில் இவன் தனியாக அறை எடுத்து தங்கியிருப்பதை அறிந்து, அம்மாவைப் பெற்ற இவன் ஆயா இவனைத் தேடி அறைக்கே வந்துவிட்டார்கள். இவன் தம்பி, சிறு வயதில் இருந்தே அந்த ஆயா வீட்டில்தான் தங்கி படித்துவருகிறான். தானும் அவர்களுக்கு ஒரு சுமையாகிவிடக் கூடாது என்று இவன் நினைக்க, ''மெட்ராஸ்ல நாங்க எல்லாம் இருக்கும்போது, தனியா ரூம் எடுத்துத் தங்கறானாம். இப்பவே கிளம்பி வீட்டுக்கு வாடா!'' என்று ஆயா இவன் பெட்டியை எடுக்க, மறுக்க முடியவில்லை. வசிக்க இடம் கிடைத்து நீண்ட நாட்களுக்குப் பிறகு மீண்டும் இவன் மூன்று வேளை உணவு உண்டான்.</p>
<p class="content">தினமும் அருண்மொழியை மாலையில் சந்தித்தான்.</p>
<p class="content"><span style="color: #ff0000"><strong>ஒ</strong></span>ருநாள் மேக்ஸ்முல்லர் பவன் பெர்க்மென் படத்தில், மறுநாள் அலையன்ஸ் ஃபிரான்சிஸின் த்ரூபோ படத்தில், அடுத்தொரு நாள் அமெரிக்கத் தூதரகத் திரையரங்கில் ஹிட்ச்காக் படம் என அருண்மொழியை இவன் தொடர்ந்து கொண்டே இருந்தான். அந்தப் பின்தொடர்தல், இவனுக்கு பல உலகப்படங்களை அறிமுகம் செய்தது. இவன் உலக சினிமாவின் காதலன் ஆனான்.</p>
<p class="content">நினைத்த படங்களின் டி.வி.டி. நினைத்த நேரத்தில் இப்போது கிடைக்கிறது. அன்றெல்லாம் படங்களை திரைப்பட சொசைட்டிகளிலும் மற்றும் அந்தந்த நாட்டு தூதரகங்களின் திரையிடல்களில் மட்டுமே பார்க்க முடியும். மிதிவண்டியில் அண்ணா சாலையில் பயணித்தபடியே இவன் ரஷ்யாவில், ஜெர்மனியில், ஜப்பானில், ஃபிரான்ஸில், ஈரானில், போலந்தில் சுற்றினான். திரைப்படங்களின் பன்முகத்தன்மை புரிய ஆரம்பித்தது. எல்லா நாட்டுத் தூதரக நூலகங்களிலும் இருந்த திரைப்படம் சார்ந்த புத்தகங்களைத் தேடித் தேடி வாசித்தான்.</p>
<p class="content">இடையிடையே இயக்குநர் அருண்மொழி, சில இயக்குநர்களிடம் இணை இயக்குநராகப் பணியாற்றுவார். கதை விவாதத் துக்கு இவனையும் உடன் அழைத்துச் செல்வார். அவர்களில் 'ஏழாவது மனிதன்’ இயக்குநர் ஹரிஹரனையும், 'அவள் அப்படித்தான்’ ருத்ரய்யாவையும் இவனால் மறக்க முடியாது.</p>
<p class="content"><img align="right" width="300" height="103" alt="" src="http://cdnw.vikatan.com/av/2014/02/mtknjg/images/p38b.jpg">திரைப்படங்கள் தவிர்த்து அருண்மொழி நிறையக் குறும்படங்களும் எடுத்தார். அவற்றிலும் இவன் பணியாற்றினான். அப்படி ஒரு குறும்படம் எடுப்பதற்காக தஞ்சைக்கு அருகில் உள்ள மெலட்டூருக்குச் சென்றார்கள். மெலட்டூரில் ஆண்டுதோறும் 'பாகவத மேளா’ என்ற நாட்டிய நாடகம் நடத்துவார்கள். உலகெங்கும் வாழும் மெலட்டூரைச் சேர்ந்தவர்கள் ஒரு மாதம் முன்பே வந்து பயிற்சியில் கலந்துகொண்டு விழா அன்று அரங்கேறுவார்கள்.</p>
<p class="content">மெலட்டூர்வாசிகள் ஏற்பாடு செய்து தந்திருந்த ஒரு வீட்டில் இவர்களும் ஒரு மாதம் தங்கினார்கள். தஞ்சை மண்தான் எத்தனை எத்தனை எழுத்தாளர்களைத் தந்திருக்கிறது. தி.ஜானகிராமன், எம்.வி.வெங்கட்ராம், கரிச்சான்குஞ்சு, தஞ்சை ப்ரகாஷ்... என எழுத்தாளர்கள் விளைந்த மண் அது. தி.ஜானகிராமனின் எழுத்துகளில் வரும் கிராமம் போலவே மெலட்டூரும் அதன் மனிதர்களும் இருந்தார்கள். எங்கு திரும்பினாலும் 'மோகமுள்’ நாவலில் வரும் பாபுவும் யமுனாவும் நிறைந்திருந்தார்கள். நாடகம் முடிந்து மீண்டும் சென்னைக்கு வந்த பிறகும் மெலட்டூர் நாட்கள் இவன் மனதைவிட்டு மறையவில்லை.</p>
<p class="content"><span style="color: #ff0000"><strong>மீ</strong></span>ண்டும் நீண்ட இடைவெளிக்குப் பிறகு, அருண்மொழி வேறொரு படம் தொடங்கினார். சாருஹாசன், சுஜிதா இருவரும் தந்தை-மகளாக நடிக்க கண்தானத்தின் முக்கியத்துவம் சொல்லும் கதை. ஜாலி அட்வர்டைஸ் என்ற நிறுவனத்தின் தலைவர் ஏ.ஜெ.ஜாய்தான் தயாரிப்பாளர். யூனிட்டில் எல்லோரிடமும் அன்பாகவும் எளிமையாகவும் பழகுவார். படத்தின் பெயர் 'விழியே உனக்கு விடியட்டும்’.</p>
<p class="content">ஜாலி அட்வர்டைஸ் அலுவலகத்தில்தான் இவர்களுக்கு அறை ஒதுக்கப்பட்டிருந்தது. அது திரையரங்குகளில் விளம்பர சிலைடுகள் தயாரிக்கும் நிறுவனம். ஒரு பக்கம் 'முன் சீட்டில் கால் வைக்காதீர்கள்’ 'புகை பிடிக்கா தீர்கள்’ என்று ஒருவர் டப்பிங் பேசிக்கொண்டிருக்க, மறுபக்கம் 'கேட்டு வாங்குங்கள் நிஜாம் பாக்கு’ என்று இன்னொருவர் குரல் கொடுத்துக்கொண்டிருப்பார். அந்த அலுவலகம், கேஸினோ தியேட்ட ருக்குப் பக்கத்தில் இருந்த மீரான் சாகிப் தெருவில் இருந்தது. தமிழ் சினிமாவின் வியாபாரத்தை தீர்மானிக்கும் முக்கியமான இடங்களில் ஒன்றாக மீரான் சாகிப் தெருவும் இருந்தது. இரண்டு பக்கமும் திரைப்பட விநியோக அலுவலகங்கள், பழைய மற்றும் புதிய படங்களின் போஸ்டர்கள், படப்பெட்டிகள், வீதியில் இறைந்துகிடக்கும் கிழிந்த ஃபிலிம் ரோல்கள் என சினிமாவின் வேறொரு பக்கத்தை அந்தத் தெருவில் இவன் தரிசித்தான்.</p>
<p class="content"><img align="left" width="100" height="313" alt="" src="http://cdnw.vikatan.com/av/2014/02/mtknjg/images/p38c.jpg">'விழியே உனக்கு விடியட்டும்’ ஏனோ சில காரணங்களால் வளராமலேயே நின்றுபோனது. மீண்டும் வேலையற்று திரைப்பட சொசைட்டிகளிலும் நூலகங்களிலும் திரிந்துகொண்டிருந்தான். அவ்வப்போது பத்திரிகைகளில் எழுதிய கவிதைகளுக்கு வரும் சன்மானம் இவன் கைச்செலவுக்கு உதவிக்கொண்டிருந்தது.</p>
<p class="content"><span style="color: #ff0000"><strong>அ</strong></span>ந்தக் காலகட்டத்தில் நண்பர் ஒருவரின் சிபாரிசில் இவன் உதவி இயக்குநராக வேலை பார்த்த பெயரிடப்படாத ஒரு படத்தின் முதல் நாள் படப்பிடிப்பை இவனால் மறக்கவே முடியாது. அந்தப் படத்தின் தயாரிப்பாளர் ஊரில் விவசாயம் செய்துகொண்டிருந்தவர். சினிமா ஆசையில் சென்னைக்கு வந்துவிட்டார். யார் யாரிடமோ ஏமாந்து கடைசியில் இந்தப் படத்தை தொடங்கியிருந்தார். ஆனால், கையில் போதுமான அளவுக்குப் பணம் இல்லை. திட்டமிட்டுச் செய்தால் சினிமாவைப் போல நல்ல தொழில் வேறு எதுவும் இல்லை. 'முதல் ஷெட்டியூல கஷ்டப்பட்டு முடிச்சிட்டா, சில ஏரியாக்களை வித்துடலாம்’ என்று யாரோ நம்பிக்கை ஊட்ட, படப்பிடிப்பைத் தொடங்கியிருந்தார்.</p>
<p class="content">ரிஃப்ளெக்டர், டிராக் அண்ட் டிராலி, லைட்ஸ்... என எதுவும் இல்லாமல் தெர்மகோல் உதவியுடன் கிடைத்த வெளிச்சத்தில் படப்பிடிப்பு நடந்துகொண்டு இருந்தது. மதியம் 2 மணி ஆகியும் உணவு இடைவேளை விடவில்லை. இரண்டரை மணிக்கு தயாரிப்பு நிர்வாகி காய்கறிப் பை ஒன்றுடன் வந்து இறங்க, மரத்தடியில் உப்புமா கிளறப்பட்டு 3 மணிக்கு எல்லோருக்கும் பரிமாறப்பட்டது. இப்படியாக இவன் 'உப்புமா கம்பெனி’ என்பதன் அர்த்தத்தை அன்றுதான் அறிந்துகொண்டான்!</p>
<p style="text-align: right"><span style="color: #ff0000"><strong>- வேடிக்கை பார்க்கலாம்...</strong></span></p>
</div>
</div> </div><div data-role='page' class='AjayPageDiv' style="width:94%; margin-left:3%"> <div class="art_content">
<div class="title1">ஆபரேஷன் நோவா - 16</div>
<div class="subtitle1">தமிழ்மகன், ஓவியங்கள்: பாலா</div>
<div class="subtitle2"></div>
<div class="content" style="border-top:1px solid #DDD;">
<p class="content"><span style="color: #ff0000"><strong>செ</strong></span>ன்னை மாநிலக் கல்லூரி வாசலில் பெரிய பேனர் ஒன்று வைக்கப்பட்டது. 'ஏகாதிபத்திய நாடுகளே... மனிதர்களைக் கடத்திக் கூறு போட்டு விற்கும் முயற்சியை நிறுத்து. ஒரு லட்சம் மக்களை உடனே திருப்பி அனுப்பு. இந்திய அரசே துணை போகாதே!’ என்று அதில் எழுதியிருந்தது.</p>
<p class="content">ஷாமியானா பந்தல். அனைத்துக் கல்லூரி மாணவர்கள் உண்ணாவிரதப் போராட்டம் என்ற தடாலடி அறிவிப்போடு, ஆயிரக்கணக்கான மாணவர்கள் அங்கே குழுமி இருந்தனர்.</p>
<p class="content">'தென் அமெரிக்க, ஆப்பிரிக்க, இந்திய மக்களை மனித உறுப்புகளுக்காகக் கடத்திச் சென்று வேறு கிரகங்களில் அடைத்து வைத்துள்ளனர். கிட்னி, இதயம், கண், கணையம் போன்ற உறுப்புகளுக்காக, அவர்களை தனியே இனவிருத்தி செய்கின்றனர். வல்லரசுகளின் கூட்டுச் சதியான இதைத் தடுக்க வேண்டும்’ என்பதுதான் மாணவர்களின் கோரிக்கை.</p>
<p class="content">'இது ஆதாரம் இல்லாத குற்றச்சாட்டு!’ என்று ஆளும் காங்கிரஸ் அரசு தரப்பில் வாதிட்டனர். விஞ்ஞானி சார்லஸ் எழுதிய கட்டுரையையும், இந்தியாவில் காணாமல்போயிருந்த பல நூறு பேர்களையும் பட்டியலிட்டனர் மாணவர்கள். பத்திரிகைகளும் ஊடகங்களும் இதுகுறித்த விவாதங்களை நடத்த ஆரம்பித்தன. இந்திய அரசிடம் இருந்து இதற்கான நடவடிக்கை எடுக்கப்படும் என்ற தீர்மான பதிலுக்காக, மாணவர்கள் கட்டுக்கோப்பாக இருந்தனர்.</p>
<p class="content">நான்காவது நாள் உண்ணாவிரதத்தின்போது 12 மாணவர்கள் மயங்கி விழுந்தனர். மருத்துவக் கல்லூரி மாணவர்கள் வந்து அவர்களுக்கு குளுக்கோஸ் ஏற்றும் பணியில் ஈடுபட்டனர். பெண்கள் கல்லூரியில் இருந்துவந்த சில மாணவிகள்தான் படுதீவிரமாக இருந்தனர். அதைப் பார்த்து ஆண்கள் கல்லூரியினர் ஆவேசமாக இருந்தனர். மாணவர்களின் இந்த ஈடுபாடு, பெற்றோர்கள் தரப்பில் பெருமைக்குரிய இரக்கத்தை உண்டாக்கியது.</p>
<p style="text-align: center"><img align="middle" width="650" height="478" alt="" src="http://cdnw.vikatan.com/av/2014/02/mtknjg/images/p52b.jpg"></p>
<p class="content">மிக விளக்கமாகத் துண்டு அறிக்கைகள் தயாராகின. கடற்கரையில் காற்று வாங்க வந்த மக்களிடம் ஏராளமான துண்டுப் பிரசுரங்கள் விநியோகிக்கப்பட்டன. பலர் படித்தனர். அதில் சிலர் பயந்தனர்.</p>
<p class="content">மத்திய அமைச்சர் நாராயணசாமி சென்னை ஏர்போர்ட்டில் கேட்டார்.</p>
<p class="content">''இவர்களுக்கெல்லாம் எங்கிருந்து பணம் வருகிறது?''</p>
<p class="content"><span style="color: #ff0000"><strong>ஹை</strong></span>ட்ரோ போனிக் தாவரச் சரத்தில் அவரைக் கொடி பூத்திருந்தது. அவரைக் கொடியின் சுருள் நீட்சி ஒன்று, படர்வதற்கு ஏங்கியது. ஒரு மன்னன், கொடி படர்வதற்காக தேரைவிட்டு இறங்கிப்போனது அகிலனுக்கு நினைவு வந்தது. சுருக்கமான நல்ல பெயர் அந்த மன்னனுக்கு. ஆனால், பெயர் மறந்துவிட்டது. வெளுத்துவிட்ட வானவில் போல திட்டுத் திட்டாக சில நினைவுகள் அவனுக்கு இப்படி சில சமயம் வந்துபோனது. இருந்தாலும் முழுசாக நினைவு வரவில்லையே என்ற பரிதவிப்பு எல்லாம் ஏற்படுவது இல்லை. மூன்றெழுத்தில் என் மூச்சிருக்கும் என்பதுபோல கடமையில் மூழ்கிக்கிடந்தான்.</p>
<p class="content">அகிலனுக்குச் சாதனை நாயகன் பட்டம் கிடைக்காத குறை. பூமியின் பல செடி, கொடிகள் இங்கே தழைக்கத் தொடங்கிவிட்டன. அவரைப் பூவைப் பார்த்துக்கொண்டிருந்தபோது அவனுக்குத் திடீரென 'அவரைப் பூ நாசி’ என்ற வாக்கியம் ஏனோ நினைவு வந்தது. அது தற்செயலானதுதான். அந்த வாக்கியம், அவனுக்கு ஒரு பெண்ணைப் பற்றிய நினைவுகளைக் கிளறச் செய்தது. அவன் உடனடியாக கேத்ரினைத் திரும்பிப் பார்த்தான். அவளுக்கானது அல்ல அது. மனதில் பதிந்திருந்த ஒரு வாக்கிய வடு.</p>
<p class="content">யாருக்காகவோ மூளையின் டெம்போரல் லோப் அதை நினைவில் பதித்துவைத்திருந்தது. எதற்காக இதை யோசித்தோம் எனப் புரியவில்லை. இப்போது அதைப் புரிந்துகொள்கிற அவகாசமும் இல்லை. 'இன்னும் ஒரு வாரத்தில் டெர்பிகளை அழித்துவிட்டால், அதன் பிறகு களத்தைவிட்டு இறங்கி, புதிய கோளில் நாற்றங்கால் அமைக்க வேண்டியிருக்கும்’ என்று அம்மாவின் தினச் சுற்று அறிக்கையை வண்டு தெரிவித்திருந்தது.</p>
<p style="text-align: center"><img align="middle" width="500" height="201" alt="" src="http://cdnw.vikatan.com/av/2014/02/mtknjg/images/p52a.jpg"></p>
<p class="content"><span style="color: #ff0000"><strong>581</strong></span> ஜி-யில் வசிக்கும் 41 ஆயிரம் பேரும் என்னென்ன செய்துகொண்டிருக்கிறார்கள் என்பதைத் தனித்தனியாக விவரிப்பது அத்தனை சுலபமானது அல்ல. ரோட்டோரமாக சூடான பஜ்ஜியும் டீயும் விற்பனை செய்யாத குறைதான். ஒவ்வொரு கேபினிலும் வந்த 40 பேர்களுக்கான குடியிருப்புகள், அந்தந்தக் கேபினுக்கு அருகிலேயே தயாராகி இருந்தன.</p>
<p class="content">ஹோலோகிராமில் வண்டு குடியிருப்புகளைக் காட்டியது. 1,001 கேபின்வாசிகளும் அவற்றைப் பார்த்தனர். கொஞ்சம் அரக்கு மாளிகை டைப்பில் இருந்தாலும் பாண்டவர்கள் காலத்து ஆபத்து ஏதும் நடக்காத வகையில், எரியாத ஃபைபரால் கட்டடங்களை உருவாக்கியிருந்தனர். சில வீடுகளுக்கு முன் ரோபோக்கள் பயிராக்கிய சிறிய தோட்டங்கள் இருந்தன. குரோட்டன்ஸுக்குப் பதில் முள்ளங்கியோ, கேரட்டோ பயிராக்கப்பட்டு இருந்தன. அழகும் ஆதாயமும் கலந்த ஹெர்பிவோரஸ் வகையறாக்கள். சாம்பிள் தாவரங்கள் அனைத்துமே இந்தக் கோளின் தட்பவெப்பத்துக்கு நன்றாகச் செழித்திருந்தன.</p>
<p class="content">எல்லோர் முகங்களிலும் வாழ்க்கையை ஆரம்பிக்கும் நம்பிக்கை முதல்முறையாகத் துளிர்விட்டது. 82 ஆயிரம் கைகளும் கரகோஷம் எழுப்பின. அகிலன் குழுவினருக்கு மகிழ்ச்சி தாளவில்லை. வினோதினி, எல்லோரும் தட்டுகிறார்களே என்பதற்காக தன் கைகளையும் ஒற்றி எடுத்தாள். அவள் முகம், அழுகையின் தடயங்களில் இருந்து இன்னும் மீண்டு வரவில்லை. இந்தக் கோளின் நடைமுறை என்னவாகவும் இருந்துவிட்டுப் போகட்டும். மாற்றாள் கணவனாகவும் மாறிப்போன அகிலனை, அவள் மெள்ள மறந்தாக வேண்டும். மனதின் ரணத்தை ஆற்ற வேண்டும். ஏதோ ஒருவகையில் பயனுள்ள பணியில் மனதைச் செலுத்த வேண்டும்.</p>
<p class="content">வினோதினி நீரால் முகத்தைத் துடைத்துக் கொண்டு தாவரப் பராமரிப்புப் பகுதிக்குச் சென்றாள். அவள் முகம் பளிச்சென்று இருந்தது. அழுத களைப்போ, முகத்தைத் துடைத்ததனாலோ, அவள் மூக்கு சிவந்து இருந்தது. அகிலன் எதேச்சையாக அதைக் கவனித்தான். அவனுக்கு அவரைப் பூவின் நினைவு வந்து போனது.</p>
<p class="content">அவளைக் கூர்ந்துபார்க்கும் நோக்கோடு அவளை அருகே வருமாறு சைகை செய்தான். வினோதினி அலட்சியமாகத் திரும்பிக் கொண்டாள். அவன் மீண்டும் அழைத்தான். இந்த முறை அவள் திரும்பவே இல்லை. அகிலன் அவளை நெருங்கிவந்து அவளைத் தன் பக்கம் திருப்பும் விதமாக இடது கையைப் பிடித்து இழுத்தான். அவனுடைய செயல் அவளுக்கு எரிச்சலை ஏற்படுத்த, விருட்டென விலக நினைத்தாள். அதே நேரம் அவன் அவளைப் பிடித்து இழுக்க, இடது தோள்பட்டையில் இருந்து அவளுடைய கை உறைப் பகுதி தனியாகப் பிரிந்துவந்தது.</p>
<p class="content">வினோதினியின் இடது மேல் கையில் பதிந்திருந்த டால்பின் டாட்டூ அகிலனின் மனப் பூட்டுக்கான சாவியாக இருந்தது. வியந்து பார்த்துக்கொண்டே இருந்தான். மெள்ள அவனுடைய வலது கை அவனுடைய இடது கை சட்டைப் பகுதியை அவிழ்த்தது. இருவரின் கை டால்பின்களையும் இரண்டு தடவை ஒப்பிட்டுப் பார்த்தான்.</p>
<p class="content">''நீ... நீங்கள் வினோதானே?'' என்றான் பள்ளிக்கூடத்தில் உடன் படித்தவளை, கல்யாண வீட்டில் சந்தித்த மாதிரி.</p>
<p style="text-align: center"><img align="middle" width="450" height="370" alt="" src="http://cdnw.vikatan.com/av/2014/02/mtknjg/images/p52.jpg"></p>
<p class="content"><span style="color: #ff0000"><strong>ழீ</strong></span>னின் முகத்தை ஆர்வத்தோடு பார்த்த மூவரில் மைக்கேல் கேட்டார். ''ழீன்... என்ன கண்டுபிடித்தாய்?''</p>
<p class="content">''டெர்பிக்களை அழிக்க அவற்றை தண்ணீரில் மூழ்கடித்தால் போதும். வயிற்றுக்குள் தண்ணீரை நிரப்பினால், சில விநாடிகளில் நீரில் மின்சாரம் பாய்ந்து இறந்துபோகும். வயிற்றுக்குள் இருக்கும் மின்னல்களே, அவற்றை எரித்துவிடும்.''</p>
<p class="content">''அப்படியானால் இவை தண்ணீரை அருந்துவதே இல்லையா?''</p>
<p class="content">''அருந்தும். ஆனால், அப்படி பருகும்போது மின்னல்கள் சற்றே நிற்கும். நாம் தண்ணீர் குடிக்கும்போது சுவாசிப்பதை நிறுத்திக்கொள்வது போல!''</p>
<p class="content">''ஓ... அருமை. ஆனால், ஒவ்வொரு டெர்பியையும் இப்படி பிடித்துவந்து தண்ணீரில் மூழ்கடித்துக்கொள்வது சாத்தியமா?''</p>
<p class="content">வண்டின் மூலம் அம்மாவுக்குத் தகவல் தரப்பட்டது. அம்மா தோன்றி, ''நாம் வெற்றியின் அடுத்த படிக்குச் சென்றுவிட்டோம். அதை எப்படிச் சாத்தியமாக்குவது என்பதுதான் நம் அடுத்த மூவ்'' என்றார்.</p>
<p class="content">''வெறும் நீர்தான் அவற்றைக் கொல்லப் போகிறது என்பது எளிமையாக இருக்கிறது. எப்படி என்பது கடினமானதாக இருக்கிறது'' என்றார் மைக்கேல்.</p>
<p class="content">''எல்லா எளிமையும் அதற்கு முன் கடுமையாக இருந்தவைதான்'' என்ற பொன்மொழியை கோள்வாசிகளுக்காக அர்ப்பணித்தார் அம்மா.</p>
<p style="text-align: center"> </p>
<p class="content">மீண்டும் அவரவர் ஆய்வில் அனைவரும் தீவிரமாக, மைக்கேல் மெதுவாக கார்ட்டர் அருகில் சென்றார்.</p>
<p class="content">''அம்மாவை இதற்கு முன் எங்கேயோ பார்த்த மாதிரி இருக்கிறது எனக்கு...'' என்றார்.</p>
<p class="content">கார்ட்டர், தான் அடைந்த மகிழ்ச்சியை உடனடியாக வெளிப்படுத்தாமல் கட்டுப்படுத்திக் கொண்டார். அதாவது, சலவைப் பிரிவுக்குச் சென்று வந்தவர்களுக்கு மெள்ள நினைவு திரும்ப ஆரம்பித்திருந்தது.</p>
<p class="content"><span style="color: #ff0000"><strong>ம</strong></span>க்கள் சென்றிருக்கும் கோள்களில் ஏலியன்கள் மூலம் ஆபத்து ஏற்பட்டிருப்பது, விஞ்ஞானிகள் மத்தியில் கடும் அச்சத்தை ஏற்படுத்தியிருந்தது. ''இரவோடு இரவாக அங்கு இருக்கும் அத்தனை பேரையும் பூமிக்குத் திரும்ப அழைத்துக்கொள்ளலாம்'' என்றார் ஒரு விஞ்ஞானி. ''அங்கே அவற்றைப் போராடி அழிப்பதற்கான ராணுவத்தை அனுப்பலாம்'' என்றார் இன்னொருவர்.</p>
<p class="content">'' 'புதியதோர் உலகம் செய்வோம். கெட்ட போரிடும் உலகத்தை வேரோடு சாய்ப்போம்...’ என்பதுதான் நம் தாரக மந்திரம். அதன்படி புதியதோர் உலகத்தைச் செய்துவிட்டோம். அங்கே போரே தேவை இல்லாமல் செய்ய வேண்டும். ஆயுதங்களை ஒருமுறை தொட்டால், தொடர்ந்து நம்மைப் பற்றிக்கொள்ளும்'' என்று தீவிரமாக மறுத்துவிட்டார் அலெக்ஸ். ''பதிலாக அவற்றுடன் பேசித் தீர்க்க முடியுமா என்று பார்க்க வேண்டும்.''</p>
<p class="content">''அதற்கு வாய்ப்பு இல்லாமல் போனால்?''</p>
<p class="content">''அப்போது திரும்புவதைப் பற்றி முடிவெடுப்போம். ஒரே நாளில் அத்தனை பேரையும் பூமிக்குத் திருப்புவோம். இருக்கும் ஒன்பது ஆண்டுகளையாவது அவர்கள் உயிரோடு கழிக்கட்டும்.''</p>
<p class="content">எதற்கும் தயாராக அதற்கான ஏற்பாடுகளும் நடந்தன. அதுவரை ஒருவழிப் பாதையாக இருந்த 581 ஜி பயணம், முதல்முறையாக அன்று இரு வழிப் பாதையானது!</p>
<p style="text-align: right"><span style="color: #ff0000"><strong>- ஆபரேஷன் ஆன் தி வே...</strong></span></p>
</div>
</div> </div>

		
		<div class="footer">
		
			<div class="next">
				<img  src="../../next.gif"/>
			</div>

			<div class="prev">
				<img src="../../prev.gif"/>
			</div>

			<div class="pageNumber">
				<span></span>
			</div>

		</div>

		</Body>
	</HTMl>
